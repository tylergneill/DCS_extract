{ŚBM, 1, 1, 1}
vratam upaiṣyan antareṇa āhavanīyam ca gārhapatyam ca prāṅ tiṣṭhan apaḥ upaspṛśati | [ŚBM, 1, 1, 1 489329_1]
tat yat apaḥ upaspṛśati amedhyaḥ vai puruṣaḥ yat anṛtam vadati tena pūtiḥ antarataḥ | [ŚBM, 1, 1, 1 489329_2]
medhyāḥ vai āpaḥ | [ŚBM, 1, 1, 1 489329_3]
medhyaḥ bhūtvā vratam upāyāni iti | [ŚBM, 1, 1, 1 489329_4]
pavitram vai āpaḥ | [ŚBM, 1, 1, 1 489329_5]
pavitra pūtaḥ vratam upāyāni iti | [ŚBM, 1, 1, 1 489329_6]
tasmāt vai apaḥ upaspṛśati | [ŚBM, 1, 1, 1 489329_7]
saḥ agnim eva abhīkṣamāṇaḥ vratam upaiti | [ŚBM, 1, 1, 1 489330_1]
agne vratapate vratam cariṣyāmi tat śakeyam tat me rādhyatām iti | [ŚBM, 1, 1, 1 489331_1]
agniḥ vai devānām vrata patiḥ | [ŚBM, 1, 1, 1 489331_2]
tasmai eva etat prāha vratam cariṣyāmi tat śakeyam tat me rādhyatām iti | [ŚBM, 1, 1, 1 489331_3]
na atra tirohitam iva asti | [ŚBM, 1, 1, 1 489331_4]
atha saṃsthite visṛjate | [ŚBM, 1, 1, 1 489332_1]
agne vratapate vratam acāriṣam tat aśakam tat me arādhi iti | [ŚBM, 1, 1, 1 489333_1]
aśakat hi etat yaḥ yajñasya saṃsthām agan | [ŚBM, 1, 1, 1 489333_2]
arādhi hi asmai yaḥ yajñasya saṃsthām agan | [ŚBM, 1, 1, 1 489333_3]
etena nu eva bhūyiṣṭhāḥ iva vratam upayanti | [ŚBM, 1, 1, 1 489333_4]
anena tu eva upeyāt | [ŚBM, 1, 1, 1 489333_5]
dvayam vai idam | [ŚBM, 1, 1, 1 489334_1]
na tṛtīyam asti | [ŚBM, 1, 1, 1 489334_2]
satyam ca eva anṛtam ca | [ŚBM, 1, 1, 1 489335_1]
satyam eva devāḥ anṛtam manuṣyāḥ | [ŚBM, 1, 1, 1 489335_2]
idam aham anṛtāt satyam upaimi iti tat manuṣyebhyaḥ devān upaiti | [ŚBM, 1, 1, 1 489335_3]
sa vai satyam eva vadet | [ŚBM, 1, 1, 1 489336_1]
etat ha vai devāḥ vratam caranti yat satyam | [ŚBM, 1, 1, 1 489337_1]
tasmāt te yaśaḥ | [ŚBM, 1, 1, 1 489337_2]
yaśaḥ ha bhavati yaḥ evam vidvān satyam vadati | [ŚBM, 1, 1, 1 489337_3]
atha saṃsthite visṛjate idam aham yaḥ eva asmi saḥ asmi iti | [ŚBM, 1, 1, 1 489338_1]
amānuṣaḥ iva vai etat bhavati yat vratam upaiti | [ŚBM, 1, 1, 1 489339_1]
na hi tat avakalpate yat brūyāt idam aham satyāt anṛtam upaimi iti | [ŚBM, 1, 1, 1 489339_2]
tat u khalu punar mānuṣaḥ bhavati | [ŚBM, 1, 1, 1 489339_3]
tasmāt idam aham yaḥ eva asmi saḥ asmi iti evam vratam visṛjeta | [ŚBM, 1, 1, 1 489339_4]
atha atas aśana anaśanasya eva | [ŚBM, 1, 1, 1 489340_1]
tat u ha āṣāḍhaḥ sāvayasaḥ anaśanam eva vratam mene | [ŚBM, 1, 1, 1 489341_1]
manaḥ ha vai devāḥ manuṣyasya ājānanti | [ŚBM, 1, 1, 1 489341_2]
te enam etat vratam upayantam viduḥ prātar naḥ yakṣyate iti te asya viśve devāḥ gṛhān āgacchanti | [ŚBM, 1, 1, 1 489341_3]
te asya gṛheṣu upavasanti | [ŚBM, 1, 1, 1 489341_4]
saḥ upavasathaḥ | [ŚBM, 1, 1, 1 489341_5]
tat nu eva anavakﾱptam yaḥ manuṣyeṣu an aśnatsu pūrvaḥ aśnīyāt | [ŚBM, 1, 1, 1 489342_1]
atha kimu yaḥ deveṣu an aśnatsu pūrvaḥ aśnīyāt | [ŚBM, 1, 1, 1 489343_1]
tasmāt u na eva aśnīyāt | [ŚBM, 1, 1, 1 489343_2]
tat u ha uvāca yājñavalkyaḥ yadi na aśnāti pitṛ devatyaḥ bhavati yadi u aśnāti devān atyaśnāti iti sa yat eva aśitam anaśitam tat aśnīyāt iti | [ŚBM, 1, 1, 1 489344_1]
yasya vai haviḥ na gṛhṇanti tat aśitam anaśitam | [ŚBM, 1, 1, 1 489345_1]
sa yat aśnāti tena a pitṛ devatyaḥ bhavati | [ŚBM, 1, 1, 1 489345_2]
yadi u tat aśnāti yasya haviḥ na gṛhṇanti tena u devān na atyaśnāti | [ŚBM, 1, 1, 1 489345_3]
sa vai āraṇyam eva aśnīyāt yāḥ vā āraṇyāḥ oṣadhayaḥ yat vā vṛkṣyam | [ŚBM, 1, 1, 1 489346_1]
tat u ha sma āha api barkuḥ vārṣṇaḥ māṣān me pacata na vai eteṣām haviḥ gṛhṇanti iti | [ŚBM, 1, 1, 1 489347_1]
tat u tathā na kuryāt | [ŚBM, 1, 1, 1 489347_2]
vrīhi yavayoḥ vai etat upajam yat śamīdhānyam | [ŚBM, 1, 1, 1 489347_3]
tat vrīhi yavau eva etena bhūyāṃsau karoti | [ŚBM, 1, 1, 1 489347_4]
tasmāt āraṇyam eva aśnīyāt | [ŚBM, 1, 1, 1 489347_5]
saḥ āhavanīya agāre vā etām rātrīm śayīta gārhapatya āgāre vā | [ŚBM, 1, 1, 1 489348_1]
devān vai eṣaḥ upāvartate yaḥ vratam upaiti | [ŚBM, 1, 1, 1 489349_1]
sa yān eva upāvartate teṣām eva etat madhye śete | [ŚBM, 1, 1, 1 489349_2]
adhas śayīta | [ŚBM, 1, 1, 1 489349_3]
adhastāt iva hi śreyasaḥ upacāraḥ | [ŚBM, 1, 1, 1 489349_4]
sa vai prātar apaḥ eva prathamena karmaṇā abhipadyate apaḥ praṇayati | [ŚBM, 1, 1, 1 489351_1]
yajñaḥ vai āpaḥ | [ŚBM, 1, 1, 1 489351_2]
yajñam eva etat prathamena karmaṇā abhipadyate | [ŚBM, 1, 1, 1 489351_3]
yajñam eva etat vitanoti | [ŚBM, 1, 1, 1 489351_4]
sa praṇayati kaḥ tvā yunakti sa tvā yunakti kasmai tvā yunakti tasmai tvā yunakti iti etābhiḥ aniruktābhiḥ vyāhṛtibhiḥ | [ŚBM, 1, 1, 1 489352_1]
aniruktaḥ vai prajāpatiḥ | [ŚBM, 1, 1, 1 489353_1]
prajāpatiḥ yajñaḥ | [ŚBM, 1, 1, 1 489353_2]
tat prajāpatim eva etat yajñam yunakti | [ŚBM, 1, 1, 1 489353_3]
yat u eva apaḥ praṇayati adbhiḥ vai idam sarvam āptam | [ŚBM, 1, 1, 1 489355_1]
tat prathamena eva etat karmaṇā sarvam āpnoti | [ŚBM, 1, 1, 1 489355_2]
yat u eva asya atra hotā vā adhvaryuḥ vā brahmā vā āgnīdhraḥ vā svayam vā yajamānaḥ na abhyāpayati tat eva asya etena sarvam āptam bhavati | [ŚBM, 1, 1, 1 489357_1]
yadvevāpaḥ praṇayati | [ŚBM, 1, 1, 1 16.1]
devānha vai yajñena yajamānāṃstān asurarakṣasāni rarakṣur na yakṣyadhva iti tadyadarakṣaṃstasmādrakṣāṃsi | [ŚBM, 1, 1, 1 16.2]
tatas devāḥ etam vajram dadṛśuḥ | [ŚBM, 1, 1, 1 489360_1]
tā utsicyottareṇa gārhapatyaṃ sādayati | [ŚBM, 1, 1, 1 18.1]
yoṣā vā āpo vṛṣāgnir gṛhā vai gārhapatyas tad gṛheṣvevaitan mithunam prajananaṃ kriyate vajraṃ vā eṣa udyacchati yo 'paḥ praṇayati yo vā apratiṣṭhito vajram udyacchati nainaṃ śaknotyudyantuṃ saṃ hainaṃ śṛṇāti | [ŚBM, 1, 1, 1 18.2]
sa yadgārhapatye sādayati | [ŚBM, 1, 1, 1 19.1]
gṛhā vai gārhapatyo gṛhā vai pratiṣṭhā tad gṛheṣvevaitat pratiṣṭhāyām pratitiṣṭhati tatho hainameṣa vajro na hinasti tasmādgārhapatye sādayati | [ŚBM, 1, 1, 1 19.2]
tā uttareṇāhavanīyam praṇayati | [ŚBM, 1, 1, 1 20.1]
yoṣā vai āpaḥ | [ŚBM, 1, 1, 1 489367_1]
vṛṣā agniḥ | [ŚBM, 1, 1, 1 489367_2]
mithunam eva etat prajananam kriyate | [ŚBM, 1, 1, 1 489367_3]
evam iva hi mithunam kﾱptam | [ŚBM, 1, 1, 1 489367_4]
uttaratas hi strī pumāṃsam upaśete | [ŚBM, 1, 1, 1 489367_5]
tāḥ na antareṇa saṃcareyuḥ | [ŚBM, 1, 1, 1 489368_1]
na id mithunam caryamāṇam antareṇa saṃcarāṇi iti | [ŚBM, 1, 1, 1 489369_1]
tāḥ na atihṛtya sādayet | [ŚBM, 1, 1, 1 489369_2]
na u anāptāḥ sādayet | [ŚBM, 1, 1, 1 489369_3]
sa yat atihṛtya sādayet asti vai agneḥ ca apām ca vibhrātṛvyam iva sa yathā iva ha tat agneḥ bhavati | [ŚBM, 1, 1, 1 489369_4]
yatra asya apaḥ upaspṛśanti agnau ha adhi bhrātṛvyam vardhayet | [ŚBM, 1, 1, 1 489369_5]
yat atihṛtya sādayet yat yaḥ anāptāḥ sādayet na u ha ābhiḥ tam kāmam abhyāpayet yasmai kāmāya praṇīyante | [ŚBM, 1, 1, 1 489369_6]
tasmāt u samprati eva uttareṇa āhavanīyam praṇayati | [ŚBM, 1, 1, 1 489369_7]
atha tṛṇaiḥ paristṛṇāti | [ŚBM, 1, 1, 1 489370_1]
tat daśa | [ŚBM, 1, 1, 1 489371_1]
daśa akṣarā vai virāj | [ŚBM, 1, 1, 1 489371_2]
virāj vai yajñaḥ | [ŚBM, 1, 1, 1 489371_3]
{ŚBM, 1, 1, 2}
atha śūrpaṃ cāgnihotrahavaṇīṃ cādatte | [ŚBM, 1, 1, 2 1.1]
karmaṇe vāṃ veṣāya vāmiti yajño vai karma yajñāya hi tasmādāha karmaṇe vāmiti veṣāya vāmiti veveṣṭīva hi yajñam | [ŚBM, 1, 1, 2 1.2]
atha vācaṃ yacchati | [ŚBM, 1, 1, 2 2.1]
vāgvai yajño 'vikṣubdho yajñaṃ tanavā ity atha pratapati pratyuṣṭaṃ rakṣaḥ pratyuṣṭā arātayo niṣṭaptaṃ rakṣo niṣṭaptā arātaya iti vā | [ŚBM, 1, 1, 2 2.2]
devā ha vai yajñaṃ tanvānāḥ | [ŚBM, 1, 1, 2 3.1]
te 'surarakṣasebhya āsaṅgād bibhayāṃcakrus tadyajñamukhād evaitannāṣṭrā rakṣāṃsyato 'pahanti | [ŚBM, 1, 1, 2 3.2]
atha praiti | [ŚBM, 1, 1, 2 4.1]
urvantarikṣamanvemīty antarikṣaṃ vā anu rakṣaścaratyamūlamubhayataḥ paricchinnaṃ yathāyam puruṣo 'mūla ubhayataḥ paricchinno 'ntarikṣamanucarati tadbrahmaṇaivaitad antarikṣam abhayam anāṣṭraṃ kurute | [ŚBM, 1, 1, 2 4.2]
sa vā anasa eva gṛhṇīyāt | [ŚBM, 1, 1, 2 5.1]
ano ha vā agre paśceva vā idaṃ yacchālaṃ sa yadevāgre tat karavāṇīti tasmādanasa eva gṛhṇīyāt | [ŚBM, 1, 1, 2 5.2]
bhūmā vā anaḥ | [ŚBM, 1, 1, 2 6.1]
bhūmā hi vā anas tasmādyadā bahu bhavaty anovāhyam abhūd ityāhus tad bhūmānam evaitad upaiti tasmādanasa eva gṛhṇīyāt | [ŚBM, 1, 1, 2 6.2]
yajño vā anaḥ yajño hi vā anas tasmād anasa eva yajūṃṣi santi na kauṣṭhasya na kumbhyai bhastrāyai ha smarṣayo gṛhṇanti tad v ṛṣīn prati bhastrāyai yajūṃṣyāsus tānyetarhi prākṛtāni yajñādyajñaṃ nirmimā iti tasmādanasa eva gṛhṇīyāt | [ŚBM, 1, 1, 2 7.1]
uto pātryai gṛhṇanti | [ŚBM, 1, 1, 2 8.1]
anantarāyam u tarhi yajūṃṣi japet sphyam u tarhy avastad upohya gṛhṇīyād yato yunajāma tato vimuñcāmeti yato hyeva yuñjanti tato vimuñcanti | [ŚBM, 1, 1, 2 8.2]
tasya vā etasyānasaḥ | [ŚBM, 1, 1, 2 9.1]
agnireva dhūr agnirhi vai dhūr atha ya enadvahantyagnidagdhamivaiṣāṃ vaham bhavaty atha yajjaghanena kastambhīm praugaṃ vedirevāsya sā nīḍa eva havirdhānam | [ŚBM, 1, 1, 2 9.2]
sa dhuramabhimṛśati | [ŚBM, 1, 1, 2 10.1]
dhūrasi dhūrva dhūrvantaṃ dhūrva taṃ yo 'smān dhūrvati taṃ dhūrva yaṃ vayaṃ dhūrvāma ity agnirvā eṣa dhuryas tametadatyeṣyan bhavati havir grahīṣyaṃs tasmā evaitān nihnute tatho haitameṣo 'tiyantamagnirdhuryo na hinasti | [ŚBM, 1, 1, 2 10.2]
taddha smaitadāruṇirāha | [ŚBM, 1, 1, 2 11.1]
ardhamāsaśo vā ahaṃ sapatnān dhūrvāmīty etaddha sma sa tadabhyāha | [ŚBM, 1, 1, 2 11.2]
atha jaghanena kastambhīmīṣāmabhimṛśya japati | [ŚBM, 1, 1, 2 12.1]
devānāmasi vahnitamaṃ sasnitamam papritamaṃ juṣṭatamaṃ devahūtamam | [ŚBM, 1, 1, 2 12.2]
ahrutamasi havirdhānaṃ dṛṃhasva mā hvār ity ana evaitad upastauty upastutād rātamanaso havirgṛhṇānīti mā te yajñapatir hvārṣīd iti yajamāno vai yajñapatis tad yajamānāyaivaitad ahvalām āśāste | [ŚBM, 1, 1, 2 12.3]
athākramate | [ŚBM, 1, 1, 2 13.1]
viṣṇustvā kramatāmiti yajño vai viṣṇuḥ sa devebhya imāṃ vikrāntiṃ vicakrame yaiṣāmiyaṃ vikrāntir idameva prathamena padena paspārāthedam antarikṣaṃ dvitīyena divamuttamenaitām v evaiṣa etasmai viṣṇuryajño vikrāntiṃ vikramate | [ŚBM, 1, 1, 2 13.2]
atha prekṣate | [ŚBM, 1, 1, 2 14.1]
uru vātāyeti prāṇo vai vātas tad brahmaṇaivaitat prāṇāya vātāyorugāyaṃ kurute | [ŚBM, 1, 1, 2 14.2]
athāpāsyati | [ŚBM, 1, 1, 2 15.1]
apahataṃ rakṣa iti yadyatra kiṃcid āpannam bhavati yady u nābhy eva mṛśet tan nāṣṭrā evaitadrakṣāṃsyato 'pahanti | [ŚBM, 1, 1, 2 15.2]
athābhipadyate | [ŚBM, 1, 1, 2 16.1]
yacchantām pañceti pañca vā imā aṅgulayaḥ pāṅkto vai yajñastadyajñamevaitadatra dadhāti | [ŚBM, 1, 1, 2 16.2]
atha gṛhṇāti | [ŚBM, 1, 1, 2 17.1]
devasya tvā savituḥ prasave 'śvinorbāhubhyām pūṣṇo hastābhyām agnaye juṣṭaṃ gṛhṇāmīti savitā vai devānām prasavitā tat savitṛprasūta evaitadgṛhṇāty aśvinor bāhubhyām ityaśvināvadhvaryū pūṣṇo hastābhyāmiti pūṣā bhāgadugho 'śanam pāṇibhyāmupanidhātā satyaṃ devā anṛtaṃ manuṣyās tat satyenaivaitad gṛhṇāti | [ŚBM, 1, 1, 2 17.2]
atha devatāyā ādiśati | [ŚBM, 1, 1, 2 18.1]
sarvā ha vai devatā adhvaryuṃ havir grahīṣyantam upatiṣṭhante mama nāma grahīṣyati mama nāma grahīṣyatīti tābhya evaitatsaha satībhyo 'samadaṃ karoti | [ŚBM, 1, 1, 2 18.2]
yad v eva devatāyā ādiśati | [ŚBM, 1, 1, 2 19.1]
yāvatībhyo ha vai devatābhyo havīṃṣi gṛhyanta ṛṇam u haiva tāstena manyante yadasmai taṃ kāmaṃ samardhayeyur yat kāmyā gṛhṇāti tasmādvai devatāyā ādiśaty evam eva yathāpūrvaṃ havīṃṣi gṛhītvā | [ŚBM, 1, 1, 2 19.2]
athābhimṛśati | [ŚBM, 1, 1, 2 20.1]
bhūtāya tvā nārātaya iti tadyata eva gṛhṇāti tadevaitatpunarāpyāyayati | [ŚBM, 1, 1, 2 20.2]
atha prāṅprekṣate | [ŚBM, 1, 1, 2 21.1]
svar abhivikhyeṣam iti parivṛtamiva vā etadano bhavati tadasyaitaccakṣuḥ pāpmagṛhītamiva bhavati yajño vai svarahardevāḥ sūryas tat svar evaitad ato 'bhivipaśyati | [ŚBM, 1, 1, 2 21.2]
athāvarohati | [ŚBM, 1, 1, 2 22.1]
dṛṃhantāṃ duryāḥ pṛthivyāmiti gṛhā vai duryāste heta īśvaro gṛhā yajamānasya yo 'syaiṣo 'dhvaryuryajñena carati tam prayantamanu pracyotos tasyeśvaraḥ kulaṃ vikṣobdhos tān evaitad asyām pṛthivyāṃ dṛṃhati tathā nānupracyavante tathā na vikṣobhante tasmādāha dṛṃhantāṃ duryāḥ pṛthivyām ity atha praity urvantarikṣamanvemīti so 'sāveva bandhuḥ | [ŚBM, 1, 1, 2 22.2]
sa yasya gārhapatye havīṃṣi śrapayanti | [ŚBM, 1, 1, 2 23.1]
gārhapatye tasya pātrāṇi saṃsādayanti jaghaneno tarhi gārhapatyaṃ sādayed yasyāhavanīye havīṃṣi śrapayanty āhavanīye tasya pātrāṇi saṃsādayanti jaghaneno tarhyāhavanīyaṃ sādayet pṛthivyāstvā nābhau sādayāmīti madhyaṃ vai nābhir madhyamabhayaṃ tasmādāha pṛthivyāstvā nābhau sādayāmīty adityā upastha ity upastha ivainadabhārṣuriti vā āhur yat suguptaṃ gopāyanti tasmādāhādityā upastha ity agne havyaṃ rakṣeti tadagnaye caivaitaddhaviḥ paridadāti guptyā asyai ca pṛthivyai tasmādāhāgne havyaṃ rakṣeti | [ŚBM, 1, 1, 2 23.2]
{ŚBM, 1, 1, 3}
pavitre karoti | [ŚBM, 1, 1, 3 1.1]
pavitre stho vaiṣṇavyāviti yajño vai viṣṇur yajñiye stha ityevaitadāha | [ŚBM, 1, 1, 3 1.2]
te vai dve bhavataḥ | [ŚBM, 1, 1, 3 2.1]
ayaṃ vai pavitraṃ yo 'yam pavate so 'yameka ivaiva pavate so 'yam puruṣe 'ntaḥ praviṣṭaḥ prāṅca pratyaṅ ca tāvimau prāṇodānau tadetasyaivānu mātrāṃ tasmāddve bhavataḥ | [ŚBM, 1, 1, 3 2.2]
atho api trīṇi syuḥ | [ŚBM, 1, 1, 3 3.1]
vyāno hi tṛtīyo dve nveva bhavatas tābhyāmetāḥ prokṣaṇīrutpūya tābhiḥ prokṣati tadyadetābhyāmutpunāti | [ŚBM, 1, 1, 3 3.2]
vṛtro ha vā idaṃ sarvaṃ vṛtvā śiśye | [ŚBM, 1, 1, 3 4.1]
yadidamantareṇa dyāvāpṛthivī sa yadedaṃ sarvaṃ vṛtvā śiśye tasmād vṛtro nāma | [ŚBM, 1, 1, 3 4.2]
tamindro jaghāna | [ŚBM, 1, 1, 3 5.1]
sa hataḥ pūtiḥ sarvata evāpo 'bhiprasusrāva sarvata iva hyayaṃ samudras tasmād u haikā āpo bībhatsāṃcakrire tā uparyupary atipupruvire 'ta ime darbhās tā haitā anāpūyitā āpo 'sti vā itarāsu saṃsṛṣṭam iva yad enā vṛtraḥ pūtir abhiprāsravat tad evāsām etābhyām pavitrābhyām apahanty atha medhyābhir evādbhiḥ prokṣati tasmād vā etābhyām utpunāti | [ŚBM, 1, 1, 3 5.2]
sa utpunāti | [ŚBM, 1, 1, 3 6.1]
saviturvaḥ prasava utpunāmyachidreṇa pavitreṇa sūryasya raśmibhiriti savitā vai devānām prasavitā tatsavitṛprasūta evaitadutpunāty achidreṇa pavitreṇeti yo vā ayam pavata eṣo 'chidram pavitram etenaitadāha sūryasya raśmibhirity ete vā utpavitāro yatsūryasya raśmayas tasmādāha sūryasya raśmibhiriti | [ŚBM, 1, 1, 3 6.2]
tāḥ savye pāṇau kṛtvā | [ŚBM, 1, 1, 3 7.1]
dakṣiṇenodiṅgayaty upastauty evainā etanmahayatyeva devīr āpo agreguvo agrepuva iti devyo hy āpas tasmādāha devīr āpa ity agreguva iti tā yatsamudraṃ gacchanti tenāgreguvo 'grepuva iti tā yatprathamāḥ somasya rājño bhakṣayanti tenāgrepuvo 'gra imamadya yajñaṃ nayatāgre yajñapatiṃ sudhātuṃ yajñapatiṃ devayuvam iti sādhu yajñaṃ sādhu yajñamānam ityevaitad āha | [ŚBM, 1, 1, 3 7.2]
yuṣmā indro 'vṛṇīta vṛtratūrya iti | [ŚBM, 1, 1, 3 8.1]
etā u hīndro 'vṛṇīta vṛtreṇa spardhamāna etābhirhyenamahaṃstasmād āha yuṣmā indro 'vṛṇīta vṛtratūrya iti | [ŚBM, 1, 1, 3 8.2]
yūyamindramavṛṇīdhvaṃ vṛtratūrya iti | [ŚBM, 1, 1, 3 9.1]
etā u hīndramavṛṇata vṛtreṇa spardhamānam etābhirhyenamahaṃs tasmād āha yūyamindramavṛṇīdhvaṃ vṛtratūrya iti | [ŚBM, 1, 1, 3 9.2]
prokṣitā stheti | [ŚBM, 1, 1, 3 10.1]
tadetābhyo nihnute 'tha haviḥ prokṣatyeko vai prokṣaṇasya bandhurmedhyamevaitatkaroti | [ŚBM, 1, 1, 3 10.2]
sa prokṣati agnaye tvā juṣṭam prokṣāmīti tadyasyai devatāyai havirbhavati tasyai medhyaṃ karotyevameva yathāpūrvaṃ havīṃṣi prokṣya | [ŚBM, 1, 1, 3 11.1]
atha yajñapātrāṇi prokṣati | [ŚBM, 1, 1, 3 12.1]
daivyāya karmaṇe śundhadhvaṃ devayajyāyā iti daivyāya hi karmaṇe śundhati devayajyāyai yadvo 'śuddhāḥ parājaghnur idaṃ vastacchundhāmīti tad yad evaiṣām atrāśuddhastakṣā vānyo vāmedhyaḥ kaścit parāhanti tadevaiṣāmetadadbhirmedhyaṃ karoti tasmādāha yadvo 'śuddhāḥ parājaghnuridaṃ vastacchundhāmīti | [ŚBM, 1, 1, 3 12.2]
{ŚBM, 1, 1, 4}
atha kṛṣṇājinamādatte | [ŚBM, 1, 1, 4 1.1]
yajñasyaiva sarvatvāya yajño ha devebhyo 'pacakrāma sa kṛṣṇo bhūtvā cacāra tasya devā anuvidya tvacam evāvacchāyājahruḥ | [ŚBM, 1, 1, 4 1.2]
tasya yāni śuklāni ca kṛṣṇāni ca lomāni | [ŚBM, 1, 1, 4 2.1]
tānyṛcāṃ ca sāmnāṃ ca rūpaṃ yāni śuklāni tāni sāmnāṃ rūpaṃ yāni kṛṣṇāni tānyṛcāṃ yadi vetarathā yānyeva kṛṣṇāni tāni sāmnāṃ rūpaṃ yāni śuklāni tānyṛcāṃ yānyeva babhrūṇīva harīṇi tāni yajuṣāṃ rūpam | [ŚBM, 1, 1, 4 2.2]
saiṣā trayī vidyā yajñaḥ | [ŚBM, 1, 1, 4 3.1]
tasyā etacchilpameṣa varṇastadyatkṛṣṇājinam bhavati yajñasyaiva sarvatvāya tasmāt kṛṣṇājinamadhi dīkṣante yajñasyaiva sarvatvāya tasmād adhyavahananam adhipeṣaṇam bhavaty askannaṃ havirasaditi tadyadevātra taṇḍulo vā piṣṭaṃ vā skandāt tad yajñe yajñaḥ pratitiṣṭhāditi tasmād adhyavahananamadhipeṣaṇam | [ŚBM, 1, 1, 4 3.2]
atha kṛṣṇājinamādatte | [ŚBM, 1, 1, 4 4.1]
śarmāsīti carma vā etatkṛṣṇasya tadasya tanmānuṣaṃ śarma devatrā tasmādāha śarmāsīti tad avadhūnoty avadhūtaṃ rakṣo 'vadhūtā arātaya iti tannāṣṭrā evaitadrakṣāṃsyato 'pahanty atinatyeva pātrāṇyavadhūnoti yad yasyāmedhyam abhūt tadyasyaitad avadhūnoti | [ŚBM, 1, 1, 4 4.2]
tatpratīcīnagrīvamupastṛṇāti | [ŚBM, 1, 1, 4 5.1]
adityāstvagasi prati tvāditirvettvitīyaṃ vai pṛthivyaditis tasyā asyai tvagyad idamasyāmadhi kiñca tasmādāhādityās tvag asīti prati tvāditirvettviti prati hi svaḥ saṃjānīte tatsaṃjñāmevaitatkṛṣṇājināya ca vadati nedanyonyaṃ hinasāta ity abhinihitameva savyena pāṇinā bhavati | [ŚBM, 1, 1, 4 5.2]
atha dakṣiṇenolūkhalamāharati | [ŚBM, 1, 1, 4 6.1]
nediha purā nāṣṭrā rakṣāṃsyāviśāniti brāhmaṇo hi rakṣasāmapahantā tasmād abhinihitameva savyena pāṇinā bhavati | [ŚBM, 1, 1, 4 6.2]
atholūkhalaṃ nidadhāti | [ŚBM, 1, 1, 4 7.1]
adrirasi vānaspatyo grāvāsi pṛthubudhna iti vā tadyathaivādaḥ somaṃ rājānaṃ grāvabhirabhiṣuṇvantyevamevaitadulūkhalamusalābhyāṃ dṛṣadupalābhyāṃ haviryajñamabhiṣuṇotyadraya iti vai teṣāmekaṃ nāma tasmādāhādrirasīti vānaspatya iti vānaspatyo hyeṣa grāvāsi pṛthubudhna iti grāvā hyeṣa pṛthubudhno hyeṣa prati tvādityāstvagvettviti tatsaṃjñam ivaitatkṛṣṇājināya ca vadati nedanyonyaṃ hinasāta iti | [ŚBM, 1, 1, 4 7.2]
atha havirāvapati | [ŚBM, 1, 1, 4 8.1]
agnestanūrasi vāco visarjanamiti yajño hi tenāgnestanūrvāco visarjanamiti yāṃ vā amūṃ havirgrahīṣyanvācaṃ yacchatyatra vai taṃ visṛjate tadyadetāmatra vācaṃ visṛjata eṣa hi yajña ulūkhale pratyaṣṭhādeṣa hi prāsāri tasmādāha vāco visarjanamiti | [ŚBM, 1, 1, 4 8.2]
sa yadidam purā mānuṣīṃ vācaṃ vyāharet | [ŚBM, 1, 1, 4 9.1]
tatro vaiṣṇāvīm ṛcaṃ vā yajurvā japed yajño vai viṣṇustad yajñam punarārabhate tasyo haiṣā prāyaścittir devavītaye tvā gṛhṇāmīti devānavadityu hi havirgṛhyate | [ŚBM, 1, 1, 4 9.2]
atha musalamādatte | [ŚBM, 1, 1, 4 10.1]
bṛhadgrāvāsi vānaspatya iti bṛhadgrāvā hyeṣa vānaspatyo hyeṣa tadavadadhāti sa idaṃ devebhyo haviḥ śamīṣva suśami śamīṣveti sa idaṃ devebhyo haviḥ saṃskuru sādhusaṃskṛtaṃ saṃskurvityevaitadāha | [ŚBM, 1, 1, 4 10.2]
atha haviṣkṛtam udvādayati | [ŚBM, 1, 1, 4 11.1]
haviṣkṛdehi haviṣkṛdehīti vāgvai haviṣkṛd vācam evaitadvisṛjate vāgu vai yajñas tad yajñamevaitat punarupahvayate | [ŚBM, 1, 1, 4 11.2]
tāni vā etāni | [ŚBM, 1, 1, 4 12.1]
catvāri vāca ehīti brāhmaṇasyāgahy ādraveti vaiśyasya ca rājanyabandhoścādhāveti śūdrasya sa yadeva brāhmaṇasya tadāhaitaddhi yajñiyatamam etad u ha vai vācaḥ śāntatamaṃ yadehīti tasmādehītyeva brūyāt | [ŚBM, 1, 1, 4 12.2]
taddha smaitatpurā | [ŚBM, 1, 1, 4 13.1]
jāyaiva haviṣkṛdupottiṣṭhati tadidamapyetarhi ya eva kaścopottiṣṭhati sa yatraiṣa haviṣkṛtamudvādayati tadeko dṛṣadupale samāhanti tadyadetāmatra vācam pratyudvādayanti | [ŚBM, 1, 1, 4 13.2]
manorha vā ṛṣabha āsa | [ŚBM, 1, 1, 4 14.1]
tasminnasuraghnī sapatnaghnī vākpraviṣṭāsa tasya ha sma śvasathād ravathād asurarakṣasāni mṛdyamānāni yanti te hāsurāḥ samūdire pāpaṃ bata no 'yamṛṣabhaḥ sacate kathaṃ nvimaṃ dabhnuyāmeti kilātākulī iti hāsurabrahmāvāsatuḥ | [ŚBM, 1, 1, 4 14.2]
tau hocatuḥ | [ŚBM, 1, 1, 4 15.1]
śraddhādevo vai manur āvaṃ nu vedāveti tau hāgatyocatur mano yājayāva tveti kenetyanenarṣabheṇeti tatheti tasyālabdhasya sa vāg apacakrāma | [ŚBM, 1, 1, 4 15.2]
sā manoreva jāyām manāvīm praviveśa | [ŚBM, 1, 1, 4 16.1]
tasyai ha sma yatra vadantyai śṛṇvanti tato ha smaivāsurarakṣasāni mṛdyamānāni yanti te hāsurāḥ samūdira ito vai naḥ pāpīyaḥ sacate bhūyo hi mānuṣī vāgvadatīti kilātākulī haivocatuḥ śraddhādevo vai manur āvaṃ nveva vedāveti tau hāgatyocatur mano yājayāva tveti kenetyanayaiva jāyayeti tatheti tasyā ālabdhāyai sā vāg apacakrāma | [ŚBM, 1, 1, 4 16.2]
sā yajñameva yajñapātrāṇi praviveśa | [ŚBM, 1, 1, 4 17.1]
tato haināṃ na śekatur nirhantuṃ saiṣāsuraghnī vāg udvadati sa yasya haivaṃ viduṣa etāmatra vācam pratyudvādayanti pāpīyāṃso haivāsya sapatnā bhavanti | [ŚBM, 1, 1, 4 17.2]
sa samāhanti | [ŚBM, 1, 1, 4 18.1]
kukkuṭo 'si madhujihva iti madhujihvo vai sa devebhya āsīdviṣajihvo 'surebhyaḥ sa yo devebhya āsīḥ sa na edhīty evaitad āheṣam ūrjam āvada tvayā vayaṃ saṅghātaṃ saṃghātaṃ jeṣmeti nātra tirohitamivāsti | [ŚBM, 1, 1, 4 18.2]
atha śūrpamādatte | [ŚBM, 1, 1, 4 19.1]
varṣavṛddhamasīti varṣavṛddhaṃ hyetadyadi naḍānāṃ yadi veṇūnāṃ yadīṣīkāṇāṃ varṣamuhyevaitā vardhayati | [ŚBM, 1, 1, 4 19.2]
atha havirnirvapati | [ŚBM, 1, 1, 4 20.1]
prati tvā varṣavṛddhaṃ vettviti varṣavṛddhā u hyevaite yadi vrīhayo yadi yavā varṣam uhyevaitān vardhayati tatsaṃjñām evaitacchūrpāya ca vadati nedanyonyaṃ hinasāta iti | [ŚBM, 1, 1, 4 20.2]
atha niṣpunāti | [ŚBM, 1, 1, 4 21.1]
parāpūtaṃ rakṣaḥ parāpūtā arātaya ity atha tuṣānprahanty apahataṃ rakṣa iti tannāṣṭrā evaitadrakṣāṃsyato 'pahanti | [ŚBM, 1, 1, 4 21.2]
athāpavinakti | [ŚBM, 1, 1, 4 22.1]
vāyurvo vivinaktv ity ayaṃ vai vāyuryo 'yam pavata eṣa vā idaṃ sarvaṃ vivinakti yadidaṃ kiṃca vivicyate tad enān eṣa evaitad vivinakti sa yadaita etatprāpnuvanti yatrainān adhyapavinakti | [ŚBM, 1, 1, 4 22.2]
athānumantrayate | [ŚBM, 1, 1, 4 23.1]
devo vaḥ savitā hiraṇyapāṇiḥ pratigṛbhṇātvachidreṇa pāṇinā supratigṛhītā asannity atha triḥ phalīkaroti trivṛddhi yajñaḥ | [ŚBM, 1, 1, 4 23.2]
taddhaike devebhyaḥ śundhadhvaṃ devebhyaḥ śundhadhvamiti phalīkurvanti tad u tathā na kuryād ādiṣṭaṃ vā etaddevatāyai havirbhavaty athaitad vaiśvadevaṃ karoti yadāha devebhyaḥ śundhadhvamiti tatsamadaṃ karoti tasmād u tūṣṇīmeva phalīkuryāt | [ŚBM, 1, 1, 4 24.1]
{ŚBM, 1, 2, 1}
sa vai kapālānyevānyatara upadadhāti | [ŚBM, 1, 2, 1 1.1]
dṛṣadupale anyataras tadvā etadubhayaṃ saha kriyate tadyadetadubhayaṃ saha kriyate | [ŚBM, 1, 2, 1 1.2]
śiro ha vā etadyajñasya yatpuroḍāśaḥ sa yānyevemāni śīrṣṇaḥ kapālānyetānyevāsya kapālāni mastiṣka eva piṣṭāni tadvā etadekamaṅgam ekaṃ saha karavāva samānaṃ karavāveti tasmādvā etadubhayaṃ saha kriyate | [ŚBM, 1, 2, 1 2.1]
sa yaḥ kapālānyupadadhāti | [ŚBM, 1, 2, 1 3.1]
sa upaveṣamādatte dhṛṣṭirasīti sa yadenenāgniṃ dhṛṣṇvivopacarati tena dhṛṣṭir atha yadenena yajña upālabhata upeva vā enenaitad veṣṭi tasmādupaveṣo nāma | [ŚBM, 1, 2, 1 3.2]
tena prāco 'ṅgārānudūhati | [ŚBM, 1, 2, 1 4.1]
apāgne agnim āmādaṃ jahi niṣkravyādaṃ sedhety ayaṃ vā āmād yenedam manuṣyāḥ paktvāśnanty atha yena puruṣaṃ dahanti sa kravyād etāvevaitadubhāvato 'pahanti | [ŚBM, 1, 2, 1 4.2]
athāṅgāram āskauti | [ŚBM, 1, 2, 1 5.1]
ā devayajaṃ vaheti yo devayāṭ tasmin havīṃṣi śrapayāma tasminyajñaṃ tanavāmahā iti tasmādvā āskauti | [ŚBM, 1, 2, 1 5.2]
tam madhyamena kapālenābhyupadadhāti | [ŚBM, 1, 2, 1 6.1]
devā ha vai yajñaṃ tanvānāste 'surarakṣasebhya āsaṅgādbibhayāṃcakrur nenno 'dhastānnāṣṭrā rakṣāṃsyupottiṣṭhānity agnirhi rakṣasāmapahantā tasmādevamupadadhāti tadyadeṣa eva bhavati nānya eṣa hi yajuṣkṛto medhyas tasmānmadhyamena kapālenābhyupadadhāti | [ŚBM, 1, 2, 1 6.2]
sa upadadhāti | [ŚBM, 1, 2, 1 7.1]
dhruvamasi pṛthivīṃ dṛṃheti pṛthivyā eva rūpeṇaitadeva dṛṃhaty etenaiva dviṣantam bhrātṛvyamavabādhate brahmavani tvā kṣatravani sajātavanyupadadhāmi bhrātṛvyasya vadhāyeti bahvī vai yajuḥsvāśīs tadbrahma ca kṣatraṃ cāśāsta ubhe vīrye sajātavanīti bhūmā vai sajātās tadbhūmānamāśāsta upadadhāmi bhrātṛvyasya vadhāyeti yadi nābhicared yadyu abhicared amuṣya vadhāyeti brūyād abhinihitam eva savyasya pāṇer aṅgulyā bhavati | [ŚBM, 1, 2, 1 7.2]
athāṅgāramāskauti | [ŚBM, 1, 2, 1 8.1]
nediha purā nāṣṭrā rakṣāṃsyāviśāniti brāhmaṇo hi rakṣasāmapahantā tasmādabhinihitameva savyasya pāṇeraṅgulyā bhavati | [ŚBM, 1, 2, 1 8.2]
athāṅgāramadhyūhati | [ŚBM, 1, 2, 1 9.1]
agne brahma gṛbhṇīṣveti nediha purā nāṣṭrā rakṣāṃsyāviśānity agnirhi rakṣasām apahantā tasmādenamadhyūhati | [ŚBM, 1, 2, 1 9.2]
atha yatpaścāttadupadadhāti | [ŚBM, 1, 2, 1 10.1]
dharuṇamasy antarikṣaṃ dṛṃhety antarikṣasyaiva rūpeṇaitadeva dṛṃhatyetenaiva dviṣantam bhrātṛvyamavabādhate brahmavani tvā kṣatravani sajātavanyupadadhāmi bhrātṛvyasya vadhāyeti | [ŚBM, 1, 2, 1 10.2]
atha yatpurastāttadupadadhāti | [ŚBM, 1, 2, 1 11.1]
dhartramasi divaṃ dṛṃheti diva eva rūpeṇaitadeva dṛṃhaty etenaiva ... vadhāyeti | [ŚBM, 1, 2, 1 11.2]
atha yaddakṣiṇatastadupadadhāti | [ŚBM, 1, 2, 1 12.1]
viśvābhyastvāśābhya upadadhāmīti sa yadimāṃllokānati caturthamasti vā na vā tenaivaitaddviṣantam bhrātṛvyamavabādhate 'naddhā vai tad yadimāṃllokānati caturthamasti vā na vānaddho tadyadviśvā āśās tasmādāha viśvābhyastvāśābhya upadadhāmīti tūṣṇīṃ vaivetarāṇi kapālānyupadadhāti cite | [ŚBM, 1, 2, 1 12.2]
athāṅgārairabhyūhati | [ŚBM, 1, 2, 1 13.1]
bhṛgūṇām aṅgirasām tapasā tapyadhvam iti | [ŚBM, 1, 2, 1 489512_1]
etat vai tejiṣṭham tejaḥ yat bhṛgu aṅgirasām | [ŚBM, 1, 2, 1 489512_2]
su taptāni asan iti tasmāt enam abhyūhati | [ŚBM, 1, 2, 1 489512_3]
atha yo dṛṣadupale upadadhāti | [ŚBM, 1, 2, 1 14.1]
sa kṛṣṇājinamādatte śarmāsīti tad avadhūnoty avadhūtaṃ rakṣo 'vadhūtā arātaya iti so 'sāveva bandhus tat pratīcīnagrīvam upastṛṇāty adityāstvagasi prati tvāditirvettviti so 'sāveva bandhuḥ | [ŚBM, 1, 2, 1 14.2]
atha dṛṣadamupadadhāti | [ŚBM, 1, 2, 1 15.1]
dhiṣaṇāsi parvatī prati tvādityāstvagvettviti dhiṣaṇā hi parvatī hi prati tvādityāstvagvettviti tatsaṃjñāmevaitatkṛṣṇājināya ca vadati nedanyonyaṃ hinasāva itīyamevaiṣā pṛthivī rūpeṇa | [ŚBM, 1, 2, 1 15.2]
atha śamyāmudīcīnāgrāmupadadhāti | [ŚBM, 1, 2, 1 16.1]
diva skambhanīr asīty antarikṣam eva rūpeṇāntarikṣeṇa hīme dyāvāpṛthivī viṣṭabdhe tasmādāha diva skambhanīr asīti | [ŚBM, 1, 2, 1 16.2]
athopalāmupadadhāti | [ŚBM, 1, 2, 1 17.1]
dhiṣaṇāsi pārvateyī prati tvā parvatī vettviti kanīyasī hyeṣā duhiteva bhavati tasmād āha pārvateyīti prati tvā parvatī vettviti prati hi svaḥ saṃjānīte tatsaṃjñāmevaitad dṛṣadupalābhyāṃ vadati ned anyonyaṃ hinasāta iti dyaurevaiṣā rūpeṇa hanū eva dṛṣadupale jihvaiva śamyā tasmācchamyayā samāhanti jihvayā hi vadati | [ŚBM, 1, 2, 1 17.2]
atha havir adhivapati | [ŚBM, 1, 2, 1 18.1]
dhānyamasi dhinuhi devāniti dhānyaṃ hi devān dhinavad ity u hi havirgṛhyate | [ŚBM, 1, 2, 1 18.2]
atha pinaṣṭi | [ŚBM, 1, 2, 1 19.1]
prāṇāya tvodānāya tvā vyānāya tvā dīrghāmanu prasitimāyuṣe dhāmiti prohati devo vaḥ savitā hiraṇyapāṇiḥ pratigṛbhṇātvachidreṇa pāṇinā cakṣuṣe tveti | [ŚBM, 1, 2, 1 19.2]
tadyadevam pinaṣṭi | [ŚBM, 1, 2, 1 20.1]
jīvaṃ vai devānāṃ havir amṛtam amṛtānām athaitad ulūkhalamusalābhyāṃ dṛṣadupalābhyāṃ haviryajñaṃ ghnanti | [ŚBM, 1, 2, 1 20.2]
tasmādevaṃ sa yadāha | [ŚBM, 1, 2, 1 21.1]
prāṇāya tvodānāya tveti tatprāṇodānau dadhāti vyānāya tveti tadvyānaṃ dadhāti dīrghāmanu prasitimāyuṣe dhāmiti tadāyurdadhāti devo vaḥ savitā hiraṇyapāṇiḥ pratigṛbhṇātvachidreṇa pāṇinā supratigṛhītānyasanniti cakṣuṣe tveti taccakṣurdadhātyetāni vai jīvato bhavanty evam u haitajjīvameva devānāṃ havir bhavaty amṛtam amṛtānāṃ pinaṣṭi piṃṣanti piṣṭānyabhīndhate kapālāni | [ŚBM, 1, 2, 1 21.2]
athaika ājyaṃ nirvapati | [ŚBM, 1, 2, 1 22.1]
yadvā ādiṣṭaṃ devatāyai havirgṛhyate yāvaddevatyaṃ tadbhavati taditareṇa yajuṣā gṛhṇāti na vā etatkasyai cana devatāyai havirgṛhṇannādiśati yadājyaṃ tasmādaniruktena yajuṣā gṛhṇāti mahīnām payo 'sīti mahya iti ha vā etāsāmeke nāma yadgavāṃ tāsāṃ vā etatpayo bhavati tasmādāha mahīnām payo 'sīti | [ŚBM, 1, 2, 1 22.2]
{ŚBM, 1, 2, 2}
pavitravati saṃvapati | [ŚBM, 1, 2, 2 1.1]
pātryām pavitre avadhāya devasya tvā savituḥ prasave 'śvinor bāhubhyām pūṣṇo hastābhyāṃ saṃvapāmīti so 'sāvevaitasya yajuṣo bandhuḥ | [ŚBM, 1, 2, 2 1.2]
athāntarvedyupaviśati | [ŚBM, 1, 2, 2 2.1]
athaika upasarjanībhiraiti tā ānayati tāḥ pavitrābhyām pratigṛhṇāti sam āpa oṣadhībhiriti saṃ hyetad āpa oṣadhībhiretābhiḥ piṣṭābhiḥ saṃgacchante samoṣadhayo raseneti saṃ hyetad oṣadhayo rasenaitāḥ piṣṭā adbhiḥ saṃgacchanta āpo hyetāsāṃ rasaḥ saṃ revatīrjagatībhiḥ pṛcyantām iti revatya āpo jagatya oṣadhayas tā u hyetad ubhayyaḥ saṃpṛcyante saṃ madhumatīr madhumatībhiḥ pṛcyantām iti saṃ rasavantyo rasavatībhiḥ pṛcyantām ityevaitad āha | [ŚBM, 1, 2, 2 2.2]
atha saṃyauti | [ŚBM, 1, 2, 2 3.1]
janayatyai tvā saṃyaumīti yathā vā adhivṛkto 'gner adhi jāyetaivaṃ vai tat saṃyauti | [ŚBM, 1, 2, 2 3.2]
atha dvedhā karoti | [ŚBM, 1, 2, 2 4.1]
yadi dve haviṣī bhavataḥ paurṇamāsyāṃ vai dve haviṣī bhavataḥ sa yatra punarna saṃhaviṣyaṃt syāt tad abhimṛśatīdam agner idam agnīṣomayor iti nānā vā etadagre havirgṛhṇanti tatsahāvaghnanti tatsaha piṃṣanti tatpunarnānā karoti tasmādevam abhimṛśaty adhivṛṇakty evaiṣa puroḍāśam adhiśrayatyasāvājyam | [ŚBM, 1, 2, 2 4.2]
tadvā etat | [ŚBM, 1, 2, 2 5.1]
ubhayaṃ saha kriyate tadyadetadubhayaṃ saha kriyate 'rdho ha vā eṣa ātmano yajñasya yad ājyam ardho yadiha havirbhavati sa yaścāsāvardho ya u cāyamardhastā ubhāvagniṃ gamayāveti tasmādvā etadubhayaṃ saha kriyata evam u haiṣa ātmā yajñasya saṃdhīyate | [ŚBM, 1, 2, 2 5.2]
so 'sāvājyamadhiśrayati | [ŚBM, 1, 2, 2 6.1]
iṣe tveti vṛṣṭyai tadāha yad āheṣe tveti tat punar udvāsayaty ūrje tveti yo vṛṣṭād ūrg raso jāyate tasmai tadāha | [ŚBM, 1, 2, 2 6.2]
atha puroḍāśamadhivṛṇakti | [ŚBM, 1, 2, 2 7.1]
gharmo 'sīti yajñamevaitatkaroti yathā gharmam pravṛñjyād evam pravṛṇakti viśvāyuriti tadāyurdadhāti | [ŚBM, 1, 2, 2 7.2]
tam prathayati | [ŚBM, 1, 2, 2 8.1]
uruprathā uru prathasveti prathayatyevainam etad uru te yajñapatiḥ prathatāmiti yajamāno vai yajñapatis tad yajamānāyaivaitad āśiṣam āśāste | [ŚBM, 1, 2, 2 8.2]
taṃ na satrā pṛthuṃ kuryāt | [ŚBM, 1, 2, 2 9.1]
mānuṣaṃ ha kuryādyatpṛthuṃ kuryād vyṛddhaṃ vai tadyajñasya yanmānuṣaṃ nedvyṛddhaṃ yajñe karavāṇīti tasmānna satrā pṛthuṃ kuryāt | [ŚBM, 1, 2, 2 9.2]
aśvaśaphamātraṃ kuryād ityu haika āhuḥ | [ŚBM, 1, 2, 2 10.1]
kastadveda yāvānaśvaśapho yāvantameva svayam manasā na satrā pṛthum manyetaivaṃ kuryāt | [ŚBM, 1, 2, 2 10.2]
tamadbhirabhimṛśati | [ŚBM, 1, 2, 2 11.1]
sakṛdvā trirvā tad yad evāsyātrāvaghnanto vā piṃṣanto vā kṣiṇvanti vā vi vā vṛhanti śāntir āpas tad adbhiḥ śāntyā śamayati tadadbhiḥ saṃdadhāti tasmādadbhirabhimṛśati | [ŚBM, 1, 2, 2 11.2]
so 'bhimṛśati | [ŚBM, 1, 2, 2 12.1]
agniṣ ṭe tvacam mā hiṃsīd ityagninā vā enametad abhitapsyan bhavaty eṣa te tvacam mā hiṃsīd ityevaitadāha | [ŚBM, 1, 2, 2 12.2]
tam paryagniṃ karoti | [ŚBM, 1, 2, 2 13.1]
achidramevainametadagninā parigṛhṇāti nedenaṃ nāṣṭrā rakṣāṃsi pramṛśān ityagnir hi rakṣasāmapahantā tasmātparyagniṃ karoti | [ŚBM, 1, 2, 2 13.2]
taṃ śrapayati | [ŚBM, 1, 2, 2 14.1]
devastvā savitā śrapayatviti na vā etasya manuṣyaḥ śrapayitā devo hyeṣa tadenaṃ deva eva savitā śrapayati varṣiṣṭhe 'dhi nāka iti devatro etadāha yadāha varṣiṣṭhe 'dhi nāka iti tamabhimṛśati śṛtaṃ vedānīti tasmādvā abhimṛśati | [ŚBM, 1, 2, 2 14.2]
so 'bhimṛśati | [ŚBM, 1, 2, 2 15.1]
mā bhermā saṃvikthā iti mā tvam bheṣīr mā saṃvikthā yattvāham amānuṣaṃ santam mānuṣo 'bhimṛśāmītyevaitadāha | [ŚBM, 1, 2, 2 15.2]
yadā śṛto 'thābhivāsayati | [ŚBM, 1, 2, 2 16.1]
nedenamupariṣṭānnāṣṭrā rakṣāṃsy avapaśyān iti ned v eva nagna iva muṣita iva śayātā ity u caiva tasmādvā abhivāsayati | [ŚBM, 1, 2, 2 16.2]
so 'bhivāsayati | [ŚBM, 1, 2, 2 17.1]
atameruryajño 'tameruryajamānasya prajā bhūyāditi ned etad anu yajño vā yajamāno vā tāmyād yadidam abhivāsayāmīti tasmād evam abhivāsayati | [ŚBM, 1, 2, 2 17.2]
atha pātrīnirṇejanam | [ŚBM, 1, 2, 2 18.1]
aṅgulipraṇejanamāptyebhyo ninayati tadyadāptyebhyo ninayati | [ŚBM, 1, 2, 2 18.2]
{ŚBM, 1, 2, 3}
caturdhā vihito ha vā agre 'gnirāsa | [ŚBM, 1, 2, 3 1.1]
sa yamagre 'gniṃ hotrāya prāvṛṇata sa prādhanvad yaṃ dvitīyam prāvṛṇata sa praivādhanvad yaṃ tṛtīyam prāvṛṇata sa praivādhanvad atha yo 'yametarhyagniṃ sa bhīṣā nililye so 'paḥ praviveśa taṃ devā anuvidya sahasaivādbhya āninyuḥ so 'po 'bhitiṣṭhevāvaṣṭhyūtā stha yā aprapadanaṃ stha yābhyo vo mām akāmaṃ nayantīti tata āptyāḥ saṃbabhūvustrito dvita ekataḥ | [ŚBM, 1, 2, 3 1.2]
ta indreṇa saha ceruḥ | [ŚBM, 1, 2, 3 2.1]
yathedam brāhmaṇo rājānamanucarati sa yatra triśīrṣāṇaṃ tvāṣṭraṃ viśvarūpaṃ jaghāna tasya haite 'pi vadhyasya vidāṃcakruḥ śaśvaddhainaṃ trita eva jaghānāty aha tadindro 'mucyata devo hi saḥ | [ŚBM, 1, 2, 3 2.2]
ta u haita ūcuḥ | [ŚBM, 1, 2, 3 3.1]
upaivema eno gacchantu ye 'sya vadhyasyāvediṣuriti kimiti yajña evaiṣu mṛṣṭām iti tadeṣvetad yajño mṛṣṭe yad ebhyaḥ pātrīnirṇejanam aṅgulipraṇejanaṃ ninayanti | [ŚBM, 1, 2, 3 3.2]
ta u hāptyā ūcuḥ | [ŚBM, 1, 2, 3 4.1]
atyeva vayamidamasmatparo nayāmeti kamabhīti ya evādakṣiṇena haviṣā yajātā iti tasmānnādakṣiṇena haviṣā yajetāptyeṣu ha yajño mṛṣṭa āptyā u ha tasminmṛjate yo 'dakṣiṇena haviṣā yajate | [ŚBM, 1, 2, 3 4.2]
tato devāḥ | [ŚBM, 1, 2, 3 5.1]
etām darśapūrṇamāsayor dakṣiṇām akalpan yadanvāhāryaṃ nedadakṣiṇaṃ havirasaditi tannānā ninayati tathaibhyo 'samadaṃ karoti tadabhitapati tathaiṣāṃ śṛtam bhavati sa ninayati tritāya tvā dvitāya tvaikatāya tveti paśurha vā eṣa ālabhyate yatpuroḍāśaḥ | [ŚBM, 1, 2, 3 5.2]
puruṣaṃ ha vai devāḥ | [ŚBM, 1, 2, 3 6.1]
agre paśumālebhire tasyālabdhasya medho 'pacakrāma so 'śvaṃ praviveśa te 'śvamālabhanta tasyālabdhasya medho 'pacakrāma sa gām praviveśa te gām ālabhanta tasyālabdhasya medho 'pacakrāma so 'vim praviveśa te 'vim ālabhanta tasyālabdhasya medho 'pacakrāma so 'jam praviveśa te 'jamālabhanta tasyālabdhasya medho 'pacakrāma | [ŚBM, 1, 2, 3 6.2]
sa imām pṛthivīm praviveśa | [ŚBM, 1, 2, 3 7.1]
taṃ khananta ivānvīṣus tamanvavindaṃs tāvimau vrīhiyavau tasmādapyetāvetarhi khananta ivaivānuvindanti sa yāvadvīryavaddha vā asyaite sarve paśava ālabdhāḥ syus tāvadvīryavaddhāsya havireva bhavati ya evametad vedātro sā sampadyadāhuḥ pāṅktaḥ paśuriti | [ŚBM, 1, 2, 3 7.2]
yadā piṣṭānyatha lomāni bhavanti | [ŚBM, 1, 2, 3 8.1]
yadāpa ānayatyatha tvagbhavati yadā saṃyautyatha māṃsam bhavati saṃtata iva hi sa tarhi bhavati saṃtatamiva hi māṃsaṃ yadā śṛto 'thāsthi bhavati dāruṇa iva hi sa tarhi bhavati dāruṇamityasthyatha yadudvāsayiṣyannabhighārayati tam majjānaṃ dadhāty eṣo sā sampadyadāhuḥ pāṅktaḥ paśuriti | [ŚBM, 1, 2, 3 8.2]
sa yam puruṣamālabhanta | [ŚBM, 1, 2, 3 9.1]
sa kimpuruṣo 'bhavad yāvaśvaṃ ca gāṃ ca tau gauraśca gavayaścābhavatāṃ yamavimālabhanta sa uṣṭro 'bhavad yamajamālabhanta sa śarabho 'bhavat tasmādeteṣām paśūnāṃ nāśitavyam apakrāntamedhā haite paśavaḥ | [ŚBM, 1, 2, 3 9.2]
{ŚBM, 1, 2, 4}
indro ha yatra vṛtrāya vajram prajahāra | [ŚBM, 1, 2, 4 1.1]
sa prahṛtaścaturdhā 'bhavat tasya sphyastṛtīyaṃ vā yāvadvā yūpas tṛtīyaṃ vā yāvad vā rathastṛtīyaṃ vā yāvadvātha yatra prāharat tacchakalo 'śīryata sa patitvā śaro 'bhavat tasmāccharo nāma yad aśīryataivam u sa caturdhā vajro 'bhavat | [ŚBM, 1, 2, 4 1.2]
tato dvābhyām brāhmaṇā yajñe caranti dvābhyāṃ rājanyabandhavaḥ saṃvyādhe yūpena ca sphyena ca brāhmaṇā rathena ca śareṇa ca rājanyabandhavaḥ | [ŚBM, 1, 2, 4 2.1]
sa yat sphyam ādatte | [ŚBM, 1, 2, 4 3.1]
yathaiva tadindro vṛtrāya vajram udayacchad evamevaiṣa etam pāpmane dviṣate bhrātṛvyāya vajram udyacchati tasmādvai sphyamādatte | [ŚBM, 1, 2, 4 3.2]
tamādatte | [ŚBM, 1, 2, 4 4.1]
devasya tvā savituḥ prasave 'śvinorbāhubhyām pūṣṇo hastābhyāmādade 'dhvarakṛtaṃ devebhya iti savitā vai devānām prasavitā tat savitṛprasūta evainametadādatte 'śvinorbāhubhyām ity aśvināvadhvaryū tat tayoreva bāhubhyām ādatte na svābhyāṃ vajro vā eṣa tasya na manuṣyo bhartā tam etābhir devatābhir ādatte | [ŚBM, 1, 2, 4 4.2]
ādade 'dhvarakṛtaṃ devebhya iti | [ŚBM, 1, 2, 4 5.1]
adhvaro vai yajño yajñakṛtaṃ devebhya ityevaitadāha taṃ savye pāṇau kṛtvā dakṣiṇenābhimṛśya japati saṃśyatyevainam etad yajjapati | [ŚBM, 1, 2, 4 5.2]
sa japati | [ŚBM, 1, 2, 4 6.1]
indrasya bāhurasi dakṣiṇa ity eṣa vai vīryavattamo ya indrasya bāhurdakṣiṇas tasmād āhendrasya bāhur asi dakṣiṇa iti sahasrabhṛṣṭiḥ śatatejā iti sahasrabhṛṣṭirvai sa vajra āsīcchatatejā yaṃ taṃ vṛtrāya prāharat tam evaitat karoti | [ŚBM, 1, 2, 4 6.2]
vāyurasi tigmatejā iti | [ŚBM, 1, 2, 4 7.1]
etadvai tejiṣṭhaṃ tejo yadayaṃ yo 'yam pavata eṣa hīmāṃllokāṃstiryaṅṅ anupavate saṃśyatyevainam etad dviṣato vadha iti yadi nābhicared yady u abhicared amuṣya vadha iti brūyāt tena saṃśitena nātmānam upaspṛśati na pṛthivīṃ nedanena vajreṇa saṃśitenātmānaṃ vā pṛthivīṃ vā hinasānīti tasmān nātmānam upaspṛśati na pṛthivīm | [ŚBM, 1, 2, 4 7.2]
devāśca vā asurāśca | [ŚBM, 1, 2, 4 8.1]
ubhaye prājāpatyāḥ paspṛdhire te ha sma yaddevā asurāñjayanti tato ha smaivainān punar upottiṣṭhanti | [ŚBM, 1, 2, 4 8.2]
te ha devā ūcuḥ | [ŚBM, 1, 2, 4 9.1]
jayāmo vā asurāṃs tatastveva naḥ punarupottiṣṭhanti kathaṃ nvenānanapajayyaṃ jayemeti | [ŚBM, 1, 2, 4 9.2]
sa hāgniruvāca | [ŚBM, 1, 2, 4 10.1]
udañco vai naḥ palāyya mucyanta ityudañco ha smaivaiṣām palāyya mucyante | [ŚBM, 1, 2, 4 10.2]
sa hāgniruvāca | [ŚBM, 1, 2, 4 11.1]
ahamuttarataḥ paryeṣyāmy atha yūyamita upasaṃrotsyatha tānt saṃrudhyaibhiśca lokairabhinidhāsyāmo yad u cemāṃllokānati caturthaṃ tataḥ punarna saṃhāsyanta iti | [ŚBM, 1, 2, 4 11.2]
so 'gniruttarataḥ paryait | [ŚBM, 1, 2, 4 12.1]
athema ita upasamarundhaṃs tānt saṃrudhyaibhiśca lokair abhinyadadhur yad u cemāṃllokān ati caturthaṃ tataḥ punar na samajihata tad etannidānena yat stambayajuḥ | [ŚBM, 1, 2, 4 12.2]
sa yo 'sāvagnīd uttarataḥ paryeti | [ŚBM, 1, 2, 4 13.1]
agnir evaiṣa nidānena tānadhvaryureveta upasaṃruṇaddhi tānt saṃrudhyaibhiśca lokair abhinidadhāti yad u cemāṃllokānati caturthaṃ tataḥ punar na saṃjihate tasmād apyetarhyasurā na saṃjihate yena hyevaināndevā avābādhanta tenaivainānapyetarhi brahmaṇā yajñe 'vabādhante | [ŚBM, 1, 2, 4 13.2]
ya u eva yajamānāyārātīyati | [ŚBM, 1, 2, 4 14.1]
yaścainaṃ dveṣṭi tamevaitadebhiśca lokairabhinidadhāti yad u cemāṃllokān ati caturtham asyā eva sarvaṃ haraty asyāṃ hīme sarve lokāḥ pratiṣṭhitāḥ kiṃ hi harad yad antarikṣaṃ harāmi divaṃ harāmīti haret tasmādasyā eva sarvaṃ harati | [ŚBM, 1, 2, 4 14.2]
atha tṛṇamantardhāya praharati | [ŚBM, 1, 2, 4 15.1]
nedanena vajreṇa saṃśitena pṛthivīṃ hinasānīti tasmāttṛṇamantardhāya praharati | [ŚBM, 1, 2, 4 15.2]
sa praharati | [ŚBM, 1, 2, 4 16.1]
pṛthivi devayajanyoṣadhyāste mūlam mā hiṃsiṣam ity uttaramūlāmiva vā enāmetatkaroty ādadānas tām etad āhauṣadhīnāṃ te mūlāni mā hiṃsiṣamiti vrajaṃ gaccha goṣṭhānam ity abhinidhāsyannevaitadanapakrami kurute taddhyanapakrami yadvraje 'ntas tasmādāha vrajaṃ gaccha goṣṭhānamiti varṣatu te dyauriti yatra vā asyai khanantaḥ krūrīkurvanty apaghnanti śāntir āpas tadadbhiḥ śāntyā śamayati tadadbhiḥ saṃdadhāti tasmād āha varṣatu te dyaur iti badhāna deva savitaḥ paramasyām pṛthivyām iti devam evaitat savitāram āhāndhe tamasi badhāneti yadāha paramasyām pṛthivyām iti śatena pāśair ityamuce tad āha yo 'smān dveṣṭi yaṃ ca vayaṃ dviṣmas tam ato mā maug iti yadi nābhicared yady u abhicared amum ato mā maug iti brūyāt | [ŚBM, 1, 2, 4 16.2]
atha dvitīyam praharati | [ŚBM, 1, 2, 4 17.1]
apārarum pṛthivyai devayajanād badhyāsam ity ararurha vai nāmāsurarakṣasam āsa taṃ devā asyā apāghnanta tatho evainametadeṣo 'syā apahate vrajaṃ gaccha goṣṭhānaṃ varṣatu te dyaur badhāna deva savitaḥ paramasyām pṛthivyāṃ śatena pāśair yo 'smāndveṣṭi yaṃ ca vayaṃ dviṣmas tam ato mā maugiti | [ŚBM, 1, 2, 4 17.2]
tamagnīdabhinidadhāti | [ŚBM, 1, 2, 4 18.1]
araro divam mā papta iti yatra vai devā ararum asurarakṣasam apāghnata sa divam apipatiṣat tam agnir abhinyadadhād araro divam mā papta iti sa na divam apat tatho evainam etad adhvaryur evāsmāllokād antareti divo 'dhyagnīt tasmādevaṃ karoti | [ŚBM, 1, 2, 4 18.2]
atha tṛtīyam praharati | [ŚBM, 1, 2, 4 19.1]
drapsaste dyām mā skannity ayaṃ vā asyai drapso yamasyā imaṃ rasaṃ prajā upajīvanty eṣa te divam mā paptad ity evaitadāha vrajaṃ gaccha goṣṭhānam ... maugiti | [ŚBM, 1, 2, 4 19.2]
sa vai triryajuṣā harati | [ŚBM, 1, 2, 4 20.1]
trayo vā ime lokā ebhir evainam etallokair abhinidadhāty addhā vai tad yad ime lokā addho tad yad yajus tasmāt triryajuṣā harati | [ŚBM, 1, 2, 4 20.2]
tūṣṇīṃ caturtham | [ŚBM, 1, 2, 4 21.1]
sa yad imāṃllokānati caturthamasti vā na vā tenaivaitaddviṣantam bhrātṛvyam avabādhate 'naddhā vai tadyadimāṃllokānati caturthamasti vā na vānaddho tad yat tūṣṇīṃ tasmāt tūṣṇīṃ caturtham | [ŚBM, 1, 2, 4 21.2]
{ŚBM, 1, 2, 5}
devāśca vā asurāśca | [ŚBM, 1, 2, 5 1.1]
ubhaye prājāpatyāḥ paspṛdhire tato devā anuvyam ivāsur atha hāsurā menire 'smākam evedaṃ khalu bhuvanamiti | [ŚBM, 1, 2, 5 1.2]
te hocuḥ | [ŚBM, 1, 2, 5 2.1]
hantemām pṛthivīṃ vibhajāmahai tāṃ vibhajyopajīvāmeti tāmaukṣṇaiścarmabhiḥ paścātprāñco vibhajamānā abhīyuḥ | [ŚBM, 1, 2, 5 2.2]
tadvai devāḥ śuśruvuḥ | [ŚBM, 1, 2, 5 3.1]
vibhajante ha vā imāmasurāḥ pṛthivīm preta tadeṣyāmo yatremāmasurā vibhajante ke tataḥ syāma yadasyai na bhajemahīti te yajñameva viṣṇum puraskṛtyeyuḥ | [ŚBM, 1, 2, 5 3.2]
te hocuḥ | [ŚBM, 1, 2, 5 4.1]
anu no 'syām pṛthivyām ābhajatāstveva no 'pyasyām bhāga iti te hāsurā asūyanta ivocur yāvad evaiṣa viṣṇur abhiśete tāvadvo dadma iti | [ŚBM, 1, 2, 5 4.2]
vāmano ha viṣṇurāsa | [ŚBM, 1, 2, 5 5.1]
taddevā na jihīḍire mahadvai no 'dur ye no yajñasaṃmitamaduriti | [ŚBM, 1, 2, 5 5.2]
te prāñcaṃ viṣṇuṃ nipādya | [ŚBM, 1, 2, 5 6.1]
chandobhirabhitaḥ paryagṛhṇan gāyatreṇa tvā chandasā parigṛhṇāmīti dakṣiṇatas traiṣṭubhena tvā chandasā parigṛhṇāmīti paścāj jāgatena tvā chandasā parigṛhṇāmīty uttarataḥ | [ŚBM, 1, 2, 5 6.2]
taṃ chandobhir abhitaḥ parigṛhya | [ŚBM, 1, 2, 5 7.1]
agnim purastāt samādhāya tenārcantaḥ śrāmyantaścerus tenemāṃ sarvām pṛthivīṃ samavindanta tad yad enenemāṃ sarvāṃ samavindanta tasmād vedirnāma tasmād āhur yāvatī vedistāvatī pṛthivīty etayā hīmāṃ sarvāṃ samavindantaivaṃ ha vā imāṃ sarvāṃ sapatnānāṃ saṃvṛṅkte nirbhajatyasyai sapatnān ya evam etad veda | [ŚBM, 1, 2, 5 7.2]
so 'yaṃ viṣṇurglānaḥ | [ŚBM, 1, 2, 5 8.1]
chandobhirabhitaḥ parigṛhīto 'gniḥ purastān nāpakramaṇam āsa sa tata evauṣadhīnām mūlāny upamumloca | [ŚBM, 1, 2, 5 8.2]
te ha devā ūcuḥ | [ŚBM, 1, 2, 5 9.1]
kva nu viṣṇurabhūt kva nu yajño 'bhūditi te hocuś chandobhir abhitaḥ parigṛhīto 'gniḥ purastān nāpakramaṇam asty atraivānvicchateti taṃ khananta ivānvīṣus taṃ tryaṅgule 'nvavindaṃs tasmāt tryaṅgulā vediḥ syāt tad u hāpi pāñcistryaṅgulāmeva saumyasyādhvarasya vediṃ cakre | [ŚBM, 1, 2, 5 9.2]
tad u tathā na kuryāt | [ŚBM, 1, 2, 5 10.1]
oṣadhīnāṃ vai sa mūlānyupāmlocat tasmād oṣadhīnām eva mūlāny ucchettavai brūyād yannv evātra viṣṇum anvavindaṃs tasmād vedirnāma | [ŚBM, 1, 2, 5 10.2]
tamanuvidyottareṇa parigraheṇa paryagṛhṇan | [ŚBM, 1, 2, 5 11.1]
sukṣmā cāsi śivā cāsīti dakṣiṇata imām evaitat pṛthivīṃ saṃvidya sukṣmāṃ śivāmakurvata syonā cāsi suṣadā cāsīti paścād imām evaitat pṛthivīṃ saṃvidya syonāṃ suṣadām akurvatorjasvatī cāsi payasvatī cetyuttarata imāmevaitatpṛthivīṃ saṃvidya rasavatīmupajīvanīyāmakurvata | [ŚBM, 1, 2, 5 11.2]
sa vai triḥ pūrvam parigraham parigṛhṇāti | [ŚBM, 1, 2, 5 12.1]
triruttaraṃ tat ṣaṭkṛtvaḥ ṣaḍvā ṛtavaḥ saṃvatsarasya saṃvatsaro yajñaḥ prajāpatiḥ sa yāvāneva yajño yāvatyasya mātrā tāvatam evaitat parigṛhṇāti | [ŚBM, 1, 2, 5 12.2]
ṣaḍbhirvyāhṛtibhiḥ | [ŚBM, 1, 2, 5 13.1]
pūrvam parigrahaṃ parigṛhṇāti ṣaḍbhiruttaraṃ tad dvādaśakṛtvo dvādaśa vai māsāḥ saṃvatsarasya saṃvatsaro yajñaḥ prajāpatiḥ sa yāvāneva yajño yāvatyasya mātrā tāvatam evaitat parigṛhṇāti | [ŚBM, 1, 2, 5 13.2]
vyāmamātrī paścātsyād ityāhuḥ | [ŚBM, 1, 2, 5 14.1]
etāvān vai puruṣaḥ puruṣasaṃmitā hi tryaratniḥ prācī trivṛddhi yajño nātra mātrāsti yāvatīm eva svayam manasā manyeta tāvatīṃ kuryāt | [ŚBM, 1, 2, 5 14.2]
abhito 'gnimaṃsā unnayati | [ŚBM, 1, 2, 5 15.1]
yoṣā vai vedir vṛṣāgniḥ parigṛhya vai yoṣā vṛṣāṇaṃ śete mithunam evaitat prajananaṃ kriyate tasmādabhito 'gnimaṃsā unnayati | [ŚBM, 1, 2, 5 15.2]
sā vai paścādvarīyasī syāt | [ŚBM, 1, 2, 5 16.1]
madhye saṃhvāritā punaḥ purastād urvy evamiva hi yoṣām praśaṃsanti pṛthuśroṇir vimṛṣṭāntarāṃsā madhye saṃgrāhyeti juṣṭām evainām etad devebhyaḥ karoti | [ŚBM, 1, 2, 5 16.2]
sā vai prākpravaṇā syāt | [ŚBM, 1, 2, 5 17.1]
prācī hi devānāṃ dig atho udakpravaṇodīcī hi manuṣyāṇāṃ dig dakṣiṇataḥ purīṣam pratyudūhaty eṣā vai dikpitṝṇāṃ sā yaddakṣiṇāpravaṇā syāt kṣipre ha yajamāno 'muṃ lokam iyāt tatho ha yajamāno jyogjīvati tasmād dakṣiṇataḥ purīṣam pratyudūhati purīṣavatīṃ kurvīta paśavo vai purīṣam paśumatīm evainām etat kurute | [ŚBM, 1, 2, 5 17.2]
tām pratimārṣṭi | [ŚBM, 1, 2, 5 18.1]
devā ha vai saṃgrāmaṃ saṃnidhāsyantas te hocur hanta yadasyai pṛthivyā anāmṛtaṃ devayajanaṃ taccandramasi nidadhāmahai sa yadi na ito 'surā jayeyus tata evārcantaḥ śrāmyantaḥ punar abhibhavemeti sa yadasyai pṛthivyā anāmṛtaṃ devayajanam āsīt taccandramasi nyadadhata tad etaccandramasi kṛṣṇaṃ tasmād āhuś candramasy asyai pṛthivyai devayajanam ity api ha vāsyaitasmin devayajana iṣṭaṃ bhavati tasmād vai pratimārṣṭi | [ŚBM, 1, 2, 5 18.2]
sa pratimārṣṭi | [ŚBM, 1, 2, 5 19.1]
purā krūrasya visṛpo virapśinn iti saṃgrāmo vai krūraṃ saṃgrāme hi krūraṃ kriyate hataḥ puruṣo hato 'śvaḥ śete purā hyetat saṃgrāmān nyadadhata tasmād āha purā krūrasya visṛpo virapśinnity udādāya pṛthivīṃ jīvadānum ity udādāya hi yadasyai pṛthivyai jīvam āsīt taccandramasi nyadadhata tasmād āhodādāya pṛthivīṃ jīvadānum iti yām airayaṃścandramasi svadhābhir iti yām candramasi brahmaṇādadhur ityevaitad āha tām u dhīrāso 'nudiśya yajanta ity eteno ha tām anudiśya yajante 'pi ha vā asyaitasmin devayajana iṣṭaṃ bhavati ya evam etad veda | [ŚBM, 1, 2, 5 19.2]
athāha prokṣaṇīrāsādayeti | [ŚBM, 1, 2, 5 20.1]
vajro vai sphyo brāhmaṇaścemam purā yajñam abhyajūgupatāṃ vajro vā āpas tad vajram evaitad abhiguptyā āsādayati sa vā uparyuparyeva prokṣaṇīṣu dhāryamāṇāsvatha sphyam udyacchaty atha yannihita eva sphye prokṣaṇīr āsādayed vajrau ha samṛccheyātāṃ tatho ha vajrau na samṛcchete tasmād uparyuparyeva prokṣaṇīṣu dhāryamāṇāsvatha sphyam udyacchati | [ŚBM, 1, 2, 5 20.2]
athaitāṃ vācaṃ vadati | [ŚBM, 1, 2, 5 21.1]
prokṣaṇīrāsādayedhmam barhirupasādaya srucaḥ saṃmṛḍḍhi patnīṃ saṃnahyājyenodehīti saṃpraiṣa evaiṣa sa yadi kāmayeta brūyād etad yady u kāmayetāpi nādriyeta svayam u hyevaitadvededamataḥ karma kartavyamiti | [ŚBM, 1, 2, 5 21.2]
athodañcaṃ sphyam praharati | [ŚBM, 1, 2, 5 22.1]
amuṣmai tvā vajram praharāmīti yadyabhicared vajro vai sphya stṛṇute haivainena | [ŚBM, 1, 2, 5 22.2]
atha pāṇī avanenikte | [ŚBM, 1, 2, 5 23.1]
yaddhyasyai krūramabhūttaddhyasyā etadahārṣīt tasmātpāṇī avanenikte | [ŚBM, 1, 2, 5 23.2]
sa ye hāgra ījire | [ŚBM, 1, 2, 5 24.1]
te ha smāvamarśaṃ yajante te pāpīyāṃsa āsur atha ye nejire te śreyāṃsa āsus tato 'śraddhā manuṣyānviveda ye yajante pāpīyāṃsaste bhavanti ya u na yajante śreyāṃsaste bhavantīti tata ito devān havirna jagāmetaḥ pradānāddhi devā upajīvanti | [ŚBM, 1, 2, 5 24.2]
te ha devā ūcuḥ | [ŚBM, 1, 2, 5 25.1]
bṛhaspatimāṅgirasam aśraddhā vai manuṣyān avidat tebhyo vidhehi yajñamiti sa hetyovāca bṛhaspatir āṅgirasaḥ kathā na yajadhva iti te hocuḥ kiṃ kāmyā yajemahi ye yajante pāpīyāṃsaste bhavanti ya u na yajante śreyāṃsaste bhavantīti | [ŚBM, 1, 2, 5 25.2]
sa hovāca | [ŚBM, 1, 2, 5 26.1]
bṛhaspatirāṅgiraso yadvai śuśruma devānām pariṣūtaṃ tadeṣa yajño bhavati yacchṛtāni havīṃṣi kﾱptā vedis tenāvamarśam acāriṣṭa tasmātpāpīyāṃso 'bhūta tenānavamarśaṃ yajadhvaṃ tathā śreyāṃso bhaviṣyathety ā kiyata ity ā barhiṣa staraṇāditi barhiṣā ha vai khalveṣā śāmyati sa yadi purā barhiṣa staraṇāt kiṃcid āpadyeta barhir eva tatstṛṇannapāsyed atha yadā barhi stṛṇantyapi padābhitiṣṭhanti sa yo haivaṃ vidvān anavamarśaṃ yajate śreyān ha vai bhavati tasmād anavamarśam eva yajate | [ŚBM, 1, 2, 5 26.2]
{ŚBM, 1, 3, 1}
sa vai srucaḥ saṃmārṣṭi | [ŚBM, 1, 3, 1 1.1]
tadyatsrucaḥ saṃmārṣṭi yathā vai devānāṃ caraṇaṃ tadvā anu manuṣyāṇāṃ tasmād yadā manuṣyāṇām pariveṣaṇam upakﾱptam bhavati | [ŚBM, 1, 3, 1 1.2]
atha pātrāṇi nirṇenijati | [ŚBM, 1, 3, 1 2.1]
tair nirṇijya pariveviṣaty evaṃ vā eṣa devānāṃ yajño bhavati yacchṛtāni havīṃṣi kﾱptā vedis teṣāmetānyeva pātrāṇi yatsrucaḥ | [ŚBM, 1, 3, 1 2.2]
sa yat saṃmārṣṭi | [ŚBM, 1, 3, 1 3.1]
nirṇenektyevainā etannirṇiktābhiḥ pracarāṇīti tadvai dvayenaiva devebhyo nirṇenijaty ekena manuṣyebhyo 'dbhiśca brahmaṇā ca devebhya āpo hi kuśā brahma yajur ekenaiva manuṣyebhyo 'dbhir evaivam v etan nānā bhavati | [ŚBM, 1, 3, 1 3.2]
atha sruvamādatte | [ŚBM, 1, 3, 1 4.1]
tam pratapati pratyuṣṭaṃ rakṣaḥ pratyuṣṭā arātayo niṣṭaptaṃ rakṣo niṣṭaptā arātaya iti vā | [ŚBM, 1, 3, 1 4.2]
devā ha vai yajñaṃ tanvānāḥ | [ŚBM, 1, 3, 1 5.1]
te 'surarakṣasebhya āsaṃgād bibhayāṃcakrus tad yajñamukhād evaitan nāṣṭrā rakṣāṃsyato 'pahanti | [ŚBM, 1, 3, 1 5.2]
sa vā ityagrairantarataḥ saṃmārṣṭi | [ŚBM, 1, 3, 1 6.1]
aniśito 'si sapatnakṣiditi yathānuparato yajamānasya sapatnānkṣiṇuyādevam etad āha vājinaṃ tvā vājedhyāyai saṃmārjmīti yajñiyaṃ tvā yajñāya saṃmārjmīty evaitad āhaitenaiva sarvāḥ srucaḥ saṃmārṣṭi vājinīṃ tveti srucaṃ tūṣṇīm prāśitraharaṇaṃ | [ŚBM, 1, 3, 1 6.2]
sa vā ityagrairantarataḥ saṃmārṣṭīti | [ŚBM, 1, 3, 1 7.1]
mūlairbāhyata itīva vā ayam prāṇa itīvodānaḥ prāṇodānāvevaitad dadhāti tasmāditīvemāni lomānītīvemāni | [ŚBM, 1, 3, 1 7.2]
sa vai saṃmṛjya saṃmṛjya pratapya pratapya prayacchati | [ŚBM, 1, 3, 1 8.1]
yathāvamarśaṃ nirṇijyānavamarśam uttamam parikṣālayed evaṃ tat tasmāt pratapya pratapya prayacchati | [ŚBM, 1, 3, 1 8.2]
sa vai sruvamevāgre saṃmārṣṭi | [ŚBM, 1, 3, 1 9.1]
athetarāḥ sruco yoṣā vai srug vṛṣā sruvas tasmādyadyapi bahvya iva striyaḥ sārdhaṃ yanti ya eva tāsvapi kumāraka iva pumānbhavati sa eva tatra prathama ety anūcya itarās tasmātsruvamevāgre saṃmārṣṭy athetarāḥ srucaḥ | [ŚBM, 1, 3, 1 9.2]
sa vai tathaiva saṃmṛjyāt | [ŚBM, 1, 3, 1 10.1]
yathāgniṃ nābhivyukṣed yathā yasmā aśanam āhariṣyant syāt tam pātranirṇejanenābhivyukṣed evaṃ tat tasmād u tathaiva saṃmṛjyād yathāgniṃ nābhivyukṣet prāṅ ivaivotkramya | [ŚBM, 1, 3, 1 10.2]
taddhaike | [ŚBM, 1, 3, 1 11.1]
sruksammārjanānyagnāvabhyādadhati vedasyāhābhūvant sruca ebhiḥ samamārjiṣur idaṃ vai kiṃcidyajñasya ned idam bahirdhā yajñād bhavad iti tad u tathā na kuryād yathā yasmā aśanamāharettam pātranirṇejanam pāyayedevaṃ tat tasmād u parāsyedevaitāni | [ŚBM, 1, 3, 1 11.2]
atha patnīṃ saṃnahyati | [ŚBM, 1, 3, 1 12.1]
jaghanārdho vā eṣa yajñasya yatpatnī prāṅme yajñastāyamāno yāditi yunaktyevainām etad yuktā me yajñam anvāsātā iti | [ŚBM, 1, 3, 1 12.2]
yoktreṇa saṃnahyati | [ŚBM, 1, 3, 1 13.1]
yoktreṇa hi yogyaṃ yuñjanty asti vai patnyā amedhyaṃ yadavācīnaṃ nābher athaitadājyam avekṣiṣyamāṇā bhavati tadevāsyā etadyoktreṇāntardadhātyatha medhyenaivottarārdhenājyam avekṣate tasmātpatnīṃ saṃnahyati | [ŚBM, 1, 3, 1 13.2]
sa vā abhivāsaḥ saṃnahyati | [ŚBM, 1, 3, 1 14.1]
oṣadhayo vai vāso varuṇyā rajjus tad oṣadhīr evaitad antardadhāti tatho hainām eṣā varuṇyā rajjurna hinasti tasmādabhivāsaḥ saṃnahyati | [ŚBM, 1, 3, 1 14.2]
sa saṃnahyati | [ŚBM, 1, 3, 1 15.1]
adityai rāsnāsītīyaṃ vai pṛthivyaditiḥ seyaṃ devānām patny eṣā vā etasya patnī bhavati tad asyā etadrāsnāmeva karoti na rajjuṃ hiro vai rāsnā tāmevāsyā etatkaroti | [ŚBM, 1, 3, 1 15.2]
sa vai na granthim kuryāt | [ŚBM, 1, 3, 1 16.1]
varuṇyo vai granthir varuṇo ha patnīṃ gṛhṇīyād yad granthiṃ kuryāt tasmānna granthiṃ karoti | [ŚBM, 1, 3, 1 16.2]
ūrdhvam evodgūhati | [ŚBM, 1, 3, 1 17.1]
viṣṇor veṣyo 'sīti sā vai na paścātprācī devānāṃ yajñamanvāsīteyaṃ vai pṛthivyaditiḥ seyaṃ devānām patnī sā paścāt prācī devānāṃ yajñam anvāste taddhemām abhyārohet sā patnī kṣipre 'muṃ lokam iyāt tatho ha patnī jyogjīvati tadasyā evaitannihnute tatho haināmiyaṃ na hinasti tasmād u dakṣiṇata ivaivānvāsīta | [ŚBM, 1, 3, 1 17.2]
athājyamavekṣate | [ŚBM, 1, 3, 1 18.1]
yoṣā vai patnī reta ājyam mithunam evaitat prajananaṃ kriyate tasmād ājyam avekṣate | [ŚBM, 1, 3, 1 18.2]
sāvekṣate | [ŚBM, 1, 3, 1 19.1]
adabdhena tvā cakṣuṣāvapaśyāmīty anārtena tvā cakṣuṣāvapaśyāmīty evaitad āhāgner jihvāsīti yadā vā etadagnau juhvatyathāgnerjihvā ivottiṣṭhanti tasmād āhāgner jihvāsīti suhūr devebhya iti sādhu devebhya ity evaitad āha dhāmne dhāmne me bhava yajuṣe yajuṣa iti sarvasmai me yajñāyaidhītyevaitadāha | [ŚBM, 1, 3, 1 19.2]
athājyamādāya prāṅ udāharati | [ŚBM, 1, 3, 1 20.1]
tadāhavanīye 'dhiśrayati yasyāhavanīye havīṃṣi śrapayanti sarvo me yajña āhavanīye śṛto 'sad ity atha yadamutrāgre 'dhiśrayati patnīṃ hyavakāśayiṣyan bhavati na hi tadavakalpate yat sāmi pratyaggharet patnīm avakāśayiṣyāmīty atha yat patnīṃ nāvakāśayed antariyāddha yajñāt patnīṃ tatho ha yajñāt patnīṃ nāntareti tasmād u sārdham eva vilāpya prāg udāharaty avakāśya patnīṃ yasyo patnī na bhavaty agra eva tasyāhavanīye 'dhiśrayati tat tata ādatte tad antarvedyāsādayati | [ŚBM, 1, 3, 1 20.2]
tadāhuḥ | [ŚBM, 1, 3, 1 21.1]
nāntarvedy āsādayed ato vai devānām patnīḥ saṃyājayanty avasabhā aha devānām patnīḥ karoti paraḥpuṃso hāsya patnī bhavatīti tad u hovāca yājñavalkyo yathādiṣṭam patnyā astu kas tad ādriyeta yat paraḥpuṃsā vā patnī syād yathā vā yajño vedir yajña ājyaṃ yajñād yajñaṃ nirmimā iti tasmād antarvedy evāsādayet | [ŚBM, 1, 3, 1 21.2]
prokṣaṇīṣu pavitre bhavataḥ | [ŚBM, 1, 3, 1 22.1]
te tata ādatte tābhyāmājyamutpunātyeko vā utpavanasya bandhur medhyamevaitat karoti | [ŚBM, 1, 3, 1 22.2]
sa utpunāti | [ŚBM, 1, 3, 1 23.1]
savitustvā prasava utpunāmy achidreṇa pavitreṇa sūryasya raśmibhiriti so 'sāveva bandhuḥ | [ŚBM, 1, 3, 1 23.2]
athājyaliptābhyām pavitrābhyām | [ŚBM, 1, 3, 1 24.1]
prokṣaṇīrutpunāti saviturvaḥ prasava utpunāmyachidreṇa pavitreṇa sūryasya raśmibhiriti so 'sāveva bandhuḥ | [ŚBM, 1, 3, 1 24.2]
tadyadājyaliptābhyām pavitrābhyām | [ŚBM, 1, 3, 1 25.1]
prokṣaṇīr utpunāti tad apsu payo dadhāti tad idam apsu payo hitam idaṃ hi yadā varṣaty athauṣadhayo jāyanta oṣadhīr jagdhvāpaḥ pītvā tata eṣa rasaḥ sambhavati tasmād u rasasyo caiva sarvatvāya | [ŚBM, 1, 3, 1 25.2]
athājyamavekṣate | [ŚBM, 1, 3, 1 26.1]
taddhaike yajamānamavakhyāpayanti tad u hovāca yājñavalkyaḥ kathaṃ nu na svayamadhvaryavo bhavanti kathaṃ svayaṃ nānvāhuryatra bhūyasya ivāśiṣaḥ kriyante kathaṃ nveṣāmatraiva śraddhā bhavatīti yāṃ vai kāṃ ca yajña ṛtvija āśiṣam āśāsate yajamānasyaiva sā tasmād adhvaryur evāvekṣeta | [ŚBM, 1, 3, 1 26.2]
so 'vekṣate | [ŚBM, 1, 3, 1 27.1]
satyaṃ vai cakṣuḥ satyaṃ hi vai cakṣus tasmād yad idānīṃ dvau vivadamānāveyātām aham adarśam aham aśrauṣam iti ya eva brūyād aham adarśam iti tasmā eva śraddadhyāma tat satyenaivaitat samardhayati | [ŚBM, 1, 3, 1 27.2]
so 'vekṣate | [ŚBM, 1, 3, 1 28.1]
tejo 'si śukram asy amṛtam asīti sa eṣa satya eva mantras tejo hyetacchukraṃ hyetadamṛtaṃ hyetat tat satyenaivaitat samardhayati | [ŚBM, 1, 3, 1 28.2]
{ŚBM, 1, 3, 2}
puruṣo vai yajñaḥ | [ŚBM, 1, 3, 2 1.1]
puruṣas tena yajño yad enam puruṣas tanuta eṣa vai tāyamāno yāvāneva puruṣas tāvān vidhīyate tasmāt puruṣo yajñaḥ | [ŚBM, 1, 3, 2 1.2]
tasyeyameva juhūḥ | [ŚBM, 1, 3, 2 2.1]
iyam upabhṛd ātmaiva dhruvā tadvā ātmana evemāni sarvāṇyaṅgāni prabhavanti tasmād u dhruvāyā eva sarvo yajñaḥ prabhavati | [ŚBM, 1, 3, 2 2.2]
prāṇa eva sruvaḥ | [ŚBM, 1, 3, 2 3.1]
so 'yam prāṇaḥ sarvāṇyaṅgāny anusaṃcarati tasmād u sruvaḥ sarvā anu srucaḥ saṃcarati | [ŚBM, 1, 3, 2 3.2]
tasyāsāveva dyaurjuhūḥ | [ŚBM, 1, 3, 2 4.1]
athedam antarikṣam upabhṛd iyam eva dhruvā tad vā asyā eveme sarve lokāḥ prabhavanti tasmād u dhruvāyā eva sarvo yajñaḥ prabhavati | [ŚBM, 1, 3, 2 4.2]
ayameva sruvo yo 'yam pavate | [ŚBM, 1, 3, 2 5.1]
so 'yam imāṃt sarvāṃllokān anupavate tasmād u sruvaḥ sarvā anu srucaḥ saṃcarati | [ŚBM, 1, 3, 2 5.2]
sa eṣa yajñastāyamānaḥ | [ŚBM, 1, 3, 2 6.1]
devebhyas tāyata ṛtubhyaś chandobhyo yaddhavis tad devānāṃ yat somo rājā yatpuroḍāśas tat tad ādiśya gṛhṇāty amuṣmai tvā juṣṭaṃ gṛhṇāmīty evam u haiteṣām | [ŚBM, 1, 3, 2 6.2]
atha yānyājyāni gṛhyante | [ŚBM, 1, 3, 2 7.1]
ṛtubhyaścaiva tāni chandobhyaśca gṛhyante tat tad anādiśyājyasyaiva rūpeṇa gṛhṇāti sa vai caturjuhvām gṛhṇātyaṣṭau kṛtva upabhṛti | [ŚBM, 1, 3, 2 7.2]
sa yaccaturjuhvāṃ gṛhṇāti | [ŚBM, 1, 3, 2 8.1]
ṛtubhyastadgṛhṇāti prayājebhyo hi tad gṛhṇāty ṛtavo hi prayājās tat tad anādiśyājyasyaiva rūpeṇa gṛhṇāty ajāmitāyai jāmi ha kuryādyadvasantāya tvā grīṣmāya tveti gṛhṇīyāt tasmād anādiśyājyasyaiva rūpeṇa gṛhṇāti | [ŚBM, 1, 3, 2 8.2]
atha yadaṣṭau kṛtva upabhṛti gṛhṇāti | [ŚBM, 1, 3, 2 9.1]
chandobhyas tad gṛhṇāty anuyājebhyo hi tadgṛhṇāti chandāṃsi hyanuyājās tat tad anādiśyājyasyaiva rūpeṇa gṛhṇāty ajāmitāyai jāmi ha kuryād yad gāyatryai tvā triṣṭubhe tveti gṛhṇīyāt tasmād anādiśyājyasyaiva rūpeṇa gṛhṇāti | [ŚBM, 1, 3, 2 9.2]
atha yaccaturdhruvāyāṃ gṛhṇāti | [ŚBM, 1, 3, 2 10.1]
sarvasmai tadyajñāya gṛhṇāti tat tad anādiśyājyasyaiva rūpeṇa gṛhṇāti kasmā u hyādiśed yataḥ sarvābhya eva devatābhyo 'vadyati tasmād anādiśyājyasyaiva rūpeṇa gṛhṇāti | [ŚBM, 1, 3, 2 10.2]
yajamāna eva juhūmanu | [ŚBM, 1, 3, 2 11.1]
yo 'smā arātīyati sa upabhṛtam anv attaiva juhūm anv ādya upabhṛtam anv attaiva juhūr ādya upabhṛt sa vai catur juhvāṃ gṛhṇāty aṣṭau kṛtva upabhṛti | [ŚBM, 1, 3, 2 11.2]
sa yaccaturjuhvāṃ gṛhṇāti | [ŚBM, 1, 3, 2 12.1]
attāram evaitat parimitataraṃ kanīyāṃsaṃ karoty atha yad aṣṭau kṛtva upabhṛti gṛhṇāty ādyam evaitad aparimitataram bhūyāṃsaṃ karoti taddhi samṛddhaṃ yatrāttā kanīyānādyo bhūyān | [ŚBM, 1, 3, 2 12.2]
sa vai caturjuhvāṃ gṛhṇan | [ŚBM, 1, 3, 2 13.1]
bhūya ājyaṃ gṛhṇātyaṣṭau kṛtva upabhṛti gṛhṇankanīya ājyaṃ gṛhṇāti | [ŚBM, 1, 3, 2 13.2]
sa yaccaturjuhvāṃ gṛhṇan | [ŚBM, 1, 3, 2 14.1]
bhūya ājyaṃ gṛhṇāty attāram evaitat parimitataraṃ kanīyāṃsaṃ kurvaṃs tasmin vīryam balaṃ dadhāty atha yad aṣṭau kṛtva upabhṛti gṛhṇankanīya ājyaṃ gṛhṇāty ādyam evaitad aparimitataram bhūyāṃsaṃ kurvaṃs tam avīryam abalīyāṃsaṃ karoti tasmāduta rājāpārāṃ viśam prāvasāyāpy ekaveśmanaiva jināti tvad yathā tvat kāmayate tathā sacata eteno ha tad vīryeṇa yaj juhvāṃ bhūya ājyaṃ gṛhṇāti sa yaj juhvāṃ gṛhṇāti juhvaiva taj juhoti yad upabhṛti gṛhṇāti juhvaiva taj juhoti | [ŚBM, 1, 3, 2 14.2]
tad āhuḥ | [ŚBM, 1, 3, 2 15.1]
kasmā u tarhyupabhṛti gṛhṇīyād yad upabhṛtā na juhotīti sa yaddhopabhṛtā juhuyāt pṛthagghaivemāḥ prajāḥ syur naivāttā syān nādyaḥ syād atha yat tajjuhveva samānīya juhoti tasmād imā viśaḥ kṣatriyasyaiva vaśe sati vaiśyam paśava upatiṣṭhante 'tha yattajjuhveva samānīya juhoti tasmād yadota kṣatriyaḥ kāmayate 'thāha vaiśya mayi yat te paro nihitaṃ tad āhareti taṃ jināti tvad yathā tvat kāmayate tathā sacata eteno ha tad vīryeṇa | [ŚBM, 1, 3, 2 15.2]
tāni vā etāni | [ŚBM, 1, 3, 2 16.1]
chandobhya ājyāni gṛhyante sa yac catur juhvāṃ gṛhṇāti gāyatryai tad gṛhṇāty atha yad aṣṭau kṛtva upabhṛti gṛhṇāti triṣṭubjagatībhyāṃ tad gṛhṇāty atha yaccatur dhruvāyāṃ gṛhṇāty anuṣṭubhe tad gṛhṇāti vāgvā anuṣṭub vāco vā idaṃ sarvam prabhavati tasmād u dhruvāyā eva sarvo yajñaḥ prabhavatīyam vā anuṣṭub asyai vā idaṃ sarvaṃ prabhavati tasmād u dhruvāyā eva sarvo yajñaḥ prabhavati | [ŚBM, 1, 3, 2 16.2]
sa gṛhṇāti | [ŚBM, 1, 3, 2 17.1]
dhāma nāmāsi priyaṃ devānām ity etad vai devānām priyatamaṃ dhāma yadājyaṃ tasmādāha dhāma nāmāsi priyaṃ devānām ity anādhṛṣṭaṃ devayajanamasīti vajro hyājyaṃ tasmādāhānādhṛṣṭaṃ devayajanamasīti | [ŚBM, 1, 3, 2 17.2]
sa etena yajuṣā | [ŚBM, 1, 3, 2 18.1]
sakṛjjuhvāṃ gṛhṇāti tris tūṣṇīm etenaiva yajuṣā sakṛdupabhṛti gṛhṇāti saptakṛtvas tūṣṇīm etenaiva yajuṣā sakṛddhruvāyāṃ gṛhṇāti tristūṣṇīṃ tad āhus tristrireva yajuṣā gṛhṇīyāt trivṛddhi yajña iti tad u nu sakṛt sakṛd evātro hyeva trir gṛhītaṃ sampadyate | [ŚBM, 1, 3, 2 18.2]
{ŚBM, 1, 3, 3}
prokṣaṇīradhvaryurādatte | [ŚBM, 1, 3, 3 1.1]
sa idhmamevāgre prokṣati kṛṣṇo 'syākhareṣṭho 'gnaye tvā juṣṭam prokṣāmīti tan medhyam evaitad agnaye karoti | [ŚBM, 1, 3, 3 1.2]
atha vedim prokṣati | [ŚBM, 1, 3, 3 2.1]
vedirasi barhiṣe tvā juṣṭām prokṣāmi tan medhyāmevaitadbarhiṣe karoti | [ŚBM, 1, 3, 3 2.2]
athāsmai barhiḥ prayacchati | [ŚBM, 1, 3, 3 3.1]
tat purastād granthyāsādayati tatprokṣati barhirasi srugbhyastvā juṣṭam prokṣāmi tan medhyam evaitat srugbhyaḥ karoti | [ŚBM, 1, 3, 3 3.2]
atha yāḥ prokṣaṇyaḥ pariśiṣyante | [ŚBM, 1, 3, 3 4.1]
tābhiroṣadhīnām mūlāny upaninayaty adityai vyundanamasītīyaṃ vai pṛthivy aditis tad asyā evaitadoṣadhīnām mūlāny uponatti tā imā ārdramūlā oṣadhayas tasmād yadyapi śuṣkāṇyagrāṇi bhavantyārdrāṇyeva mūlāni bhavanti | [ŚBM, 1, 3, 3 4.2]
atha visraṃsya granthim | [ŚBM, 1, 3, 3 5.1]
purastāt prastaraṃ gṛhṇāti viṣṇo stupo 'sīti yajño vai viṣṇus tasyeyam eva śikhā stupa etām evāsminnetad dadhāti purastād gṛhṇāti purastāddhyayaṃ stupas tasmāt purastādgṛhṇāti | [ŚBM, 1, 3, 3 5.2]
atha saṃnahanaṃ visraṃsayati | [ŚBM, 1, 3, 3 6.1]
prakﾱptaṃ haivāsya strī vijāyata iti tasmāt saṃnahanaṃ visraṃsayati taddakṣiṇāyāṃ śroṇau nidadhāti nīvirhaivāsyaiṣā dakṣiṇata iva hīyaṃ nīvis tasmād dakṣiṇāyāṃ śroṇau nidadhāti tat punar abhicchādayaty abhicchanneva hīyaṃ nīvis tasmāt punar abhicchādayati | [ŚBM, 1, 3, 3 6.2]
atha barhi stṛṇāti | [ŚBM, 1, 3, 3 7.1]
ayaṃ vai stupaḥ prastaro 'tha yānyavāñci lomāni tānyevāsya yaditaram barhis tānyevāsminn etad dadhāti tasmād barhi stṛṇāti | [ŚBM, 1, 3, 3 7.2]
yoṣā vai vediḥ | [ŚBM, 1, 3, 3 8.1]
tāmetaddevāśca paryāsate ye ceme brāhmaṇāḥ śuśruvāṃso 'nūcānās teṣvevainām etat paryāsīneṣv anagnāṃ karoty anagnatāyā eva tasmād barhi stṛṇāti | [ŚBM, 1, 3, 3 8.2]
yāvatī vai vediḥ | [ŚBM, 1, 3, 3 9.1]
tāvatī pṛthivy oṣadhayo barhis tad asyām evaitat pṛthivyām oṣadhīrdadhāti tā imā asyām pṛthivyām oṣadhayaḥ pratiṣṭhitās tasmād barhi stṛṇāti | [ŚBM, 1, 3, 3 9.2]
tad vai bahulaṃ stṛṇīyād ity āhuḥ | [ŚBM, 1, 3, 3 10.1]
yatra vā asyai bahulatamā oṣadhayas tad asyā upajīvanīyatamaṃ tasmād bahulaṃ stṛṇīyād iti tad vai tadāhartaryevādhi trivṛt stṛṇāti trivṛddhi yajño 'tho api pravarhaṃ stṛṇīyāt stṛṇanti barhir ānuṣagiti tvṛṣiṇābhyanūktam adharamūlaṃ stṛṇāty adharamūlā iva hīmā asyām pṛthivyām oṣadhayaḥ pratiṣṭhitās tasmād adharamūlaṃ stṛṇāti | [ŚBM, 1, 3, 3 10.2]
sa stṛṇāti | [ŚBM, 1, 3, 3 11.1]
ūrṇamradasaṃ tvā stṛṇāmi svāsasthāṃ devebhya iti sādhvīṃ devebhya ityevaitadāha yadāhorṇamradasaṃ tveti svāsasthāṃ devebhya iti svāsadāṃ devebhya ityevaitadāha | [ŚBM, 1, 3, 3 11.2]
athāgniṃ kalpayati | [ŚBM, 1, 3, 3 12.1]
śiro vai yajñasyāhavanīyaḥ pūrvo 'rdho vai śiraḥ pūrvārdhamevaitadyajñasya kalpayaty uparyupari prastaraṃ dhārayan kalpayaty ayaṃ vai stupaḥ prastara etam evāsminn etat pratidadhāti tasmād uparyupari prastaraṃ dhārayan kalpayati | [ŚBM, 1, 3, 3 12.2]
atha paridhīn paridadhāti | [ŚBM, 1, 3, 3 13.1]
tad yat paridhīn paridadhāti yatra vai devā agre 'gniṃ hotrāya prāvṛṇata taddhovāca na vā ahamidamutsahe yad vo hotā syāṃ yadvo havyaṃ vaheyaṃ trīn pūrvān prāvṛḍhvaṃ te prādhanviṣus tān nu me 'vakalpayatātha vā aham etad utsākṣye yadvo hotā syāṃ yadvo havyaṃ vaheyamiti tatheti tān asmā etān avākalpayaṃs ta ete paridhayaḥ | [ŚBM, 1, 3, 3 13.2]
sa hovāca | [ŚBM, 1, 3, 3 14.1]
vajro vai tānvaṣaṭkāraḥ prāvṛṇag vajrād vai vaṣaṭkārādbibhemi yanmā vajro vaṣaṭkāro na pravṛñjyād etaireva mā paridhatta tathā mā vajro vaṣaṭkāro na pravarkṣyatīti tatheti tametaiḥ paryadadhus taṃ na vajro vaṣaṭkāraḥ prāvṛṇak tad varmaivaitad agnaye nahyati yadetaiḥ paridadhāti | [ŚBM, 1, 3, 3 14.2]
ta u haita ūcuḥ | [ŚBM, 1, 3, 3 15.1]
idam u cedasmānyajñe yuṅkthāstv evāsmākam api yajñe bhāga iti | [ŚBM, 1, 3, 3 15.2]
tatheti devā abruvan | [ŚBM, 1, 3, 3 16.1]
yad bahiṣparidhi skantsyati tad yuṣmāsu hutam atha yadva uparyupari hoṣyanti tad vo 'viṣyatīti sa yadagnau juhvati tad enān avaty atha yad enān uparyupari juhvati tad enān avaty atha yad bahiṣparidhi skandati tad eteṣu hutaṃ tasmād u ha nāga iva skannaṃ syād imāṃ vai te prāviśan yad vā idaṃ kiṃca skandaty asyām eva tat sarvaṃ pratitiṣṭhati | [ŚBM, 1, 3, 3 16.2]
sa skannamabhimṛśati | [ŚBM, 1, 3, 3 17.1]
bhuvapataye svāhā bhuvanapataye svāhā bhūtānām pataye svāhety etāni vai teṣāmagnīnāṃ nāmāni yad bhuvapatir bhuvanapatir bhūtānām patis tad yathā vaṣaṭkṛtaṃ hutam evam asyaiteṣvagniṣu bhavati | [ŚBM, 1, 3, 3 17.2]
taddhaike | [ŚBM, 1, 3, 3 18.1]
idhmasyaivaitān paridhīn paridadhati tad u tathā na kuryād anavakﾱptā ha tasyaite bhavanti yān idhmasya paridadhāty abhyādhānāya hyevedhmaḥ kriyate tasyo haivaite 'vakﾱptā bhavanti yasyaitān anyān āharanti paridhaya iti tasmād anyān evāhareyuḥ | [ŚBM, 1, 3, 3 18.2]
te vai pālāśāḥ syuḥ | [ŚBM, 1, 3, 3 19.1]
brahma vai palāśo brahmāgnir agnayo hi tasmāt pālāśāḥ syuḥ | [ŚBM, 1, 3, 3 19.2]
yadi pālāśānna vindet | [ŚBM, 1, 3, 3 20.1]
atho api vaikaṅkatā syur yadi vaikaṅkatān na vinded atho api kārṣmaryamayāḥ syur yadi kārṣmaryamayān na vinded atho api bailvāḥ syur atho khādirā atho audumbarā ete hi vṛkṣā yajñiyās tasmād eteṣāṃ vṛkṣāṇām bhavanti | [ŚBM, 1, 3, 3 20.2]
{ŚBM, 1, 3, 4}
te vā ārdrāḥ syuḥ | [ŚBM, 1, 3, 4 1.1]
etaddhyeṣāṃ jīvam etena satejasa etena vīryavantas tasmād ārdrāḥ syuḥ | [ŚBM, 1, 3, 4 1.2]
sa madhyamamevāgre | [ŚBM, 1, 3, 4 2.1]
paridhiṃ paridadhāti gandharvastvā viśvāvasuḥ paridadhātu viśvasyāriṣṭyai yajamānasya paridhir asyagniriḍa īḍita iti | [ŚBM, 1, 3, 4 2.2]
atha dakṣiṇam paridadhāti | [ŚBM, 1, 3, 4 3.1]
indrasya bāhurasi dakṣiṇo viśvasya ariṣṭyai yajamānasya paridhir asy agniriḍa īḍita iti | [ŚBM, 1, 3, 4 3.2]
athottaram paridadhāti | [ŚBM, 1, 3, 4 4.1]
mitrāvaruṇau tvottarataḥ paridhattāṃ dhruveṇa dharmaṇā viśvasyāriṣṭyai yajamānasya paridhir asy agniriḍa īḍita ity agnayo hi tasmād āhāgniriḍa īḍita iti | [ŚBM, 1, 3, 4 4.2]
atha samidhamabhyādadhāti | [ŚBM, 1, 3, 4 5.1]
sa madhyamamevāgre paridhim upaspṛśati tenaitānagre samindhe 'thāgnāv abhyādadhāti teno agnim pratyakṣaṃ samindhe | [ŚBM, 1, 3, 4 5.2]
so 'bhyādadhāti | [ŚBM, 1, 3, 4 6.1]
vītihotraṃ tvā kave dyumantaṃ samidhīmahi agne bṛhantam adhvara ity etayā gāyatryā gāyatrīm evaitat saminddhe sā gāyatrī samiddhānyāni chandāṃsi samindhe chandāṃsi samiddhāni devebhyo yajñaṃ vahanti | [ŚBM, 1, 3, 4 6.2]
atha yāṃ dvitīyāṃ samidham abhyādadhāti | [ŚBM, 1, 3, 4 7.1]
vasantameva tayā samindhe sa vasantaḥ samiddho 'nyān ṛtūṃt samindha ṛtavaḥ samiddhāḥ prajāśca prajanayanty oṣadhīśca pacanti so 'bhyādadhāti samidasīti samiddhi vasantaḥ | [ŚBM, 1, 3, 4 7.2]
athābhyādhāya japati | [ŚBM, 1, 3, 4 8.1]
sūryastvā purastāt pātu kasyāścid abhiśastyā iti guptyai vā abhitaḥ paridhayo bhavanty athaitat sūryameva purastādgoptāraṃ karoti net purastānnāṣṭrā rakṣāṃsy abhyavacarāniti sūryo hi nāṣṭrāṇāṃ rakṣasām apahantā | [ŚBM, 1, 3, 4 8.2]
atha yāmevāmūṃ tṛtīyāṃ samidhamabhyādadhāti | [ŚBM, 1, 3, 4 9.1]
anuyājeṣu brāhmaṇameva tayā samindhe sa brāhmaṇaḥ samiddho devebhyo yajñaṃ vahati | [ŚBM, 1, 3, 4 9.2]
atha stīrṇāṃ vedim upāvartate | [ŚBM, 1, 3, 4 10.1]
sa dve tṛṇe ādāya tiraścī nidadhāti savitur bāhū stha ity ayaṃ vai stupaḥ prastaro 'thāsyaite bhruvāveva tiraścī nidadhāti tasmād ime tiraścyau bhruvau kṣatraṃ vai prastaro viśa itaram barhiḥ kṣatrasya caiva viśaśca vidhṛtyai tasmāt tiraścī nidadhāti tasmād v eva vidhṛtī nāma | [ŚBM, 1, 3, 4 10.2]
tat prastaraṃ stṛṇāti | [ŚBM, 1, 3, 4 11.1]
ūrṇamradasaṃ tvā stṛṇāmi svāsasthaṃ devebhya iti sādhuṃ devebhya ityevaitadāha yadāhorṇamradasaṃ tveti svāsasthaṃ devebhya iti svāsadaṃ devebhya ityevaitadāha | [ŚBM, 1, 3, 4 11.2]
tamabhinidadhāti | [ŚBM, 1, 3, 4 12.1]
ā tvā vasavo rudrā ādityāḥ sadantvity ete vai trayā devā yadvasavo rudrā ādityā ete tvāsīdantv ity evaitad āhābhinihita eva savyena pāṇinā bhavati | [ŚBM, 1, 3, 4 12.2]
atha dakṣiṇena juhūm pratigṛhṇāti | [ŚBM, 1, 3, 4 13.1]
nediha purā nāṣṭrā rakṣāṃsy āviśān iti brāhmaṇo hi rakṣasāmapahantā tasmād abhinihita eva savyena pāṇinā bhavati | [ŚBM, 1, 3, 4 13.2]
atha juhūm pratigṛhṇāti | [ŚBM, 1, 3, 4 14.1]
ghṛtācyasi juhūrnāmneti ghṛtācī hi juhūrhi nāmnā sedam priyeṇa dhāmnā priyaṃ sada āsīdeti ghṛtācy asy upabhṛn nāmnety upabhṛtaṃ ghṛtācī hyupabhṛddhi nāmnā sedam priyeṇa dhāmnā priyaṃ sada āsīdeti ghṛtācyasi dhruvā nāmneti dhruvāṃ ghṛtācī hi dhruvā hi nāmnā sedam priyeṇa dhāmnā priyaṃ sada āsīdeti priyeṇa dhāmnā priyaṃ sada āsīdeti yad anyaddhaviḥ | [ŚBM, 1, 3, 4 14.2]
sa vā upari juhūṃ sādayati | [ŚBM, 1, 3, 4 15.1]
adha itarāḥ srucaḥ kṣatraṃ vai juhūr viśa itarāḥ srucaḥ kṣatram evaitad viśa uttaraṃ karoti tasmāduparyāsīnaṃ kṣatriyamadhastādimāḥ prajā upāsate tasmād upari juhūṃ sādayatyadha itarāḥ srucaḥ | [ŚBM, 1, 3, 4 15.2]
so 'bhimṛśati | [ŚBM, 1, 3, 4 16.1]
dhruvā asadanniti dhruvā hyasadann ṛtasya yonāviti yajño vā ṛtasya yonir yajñe hyasadaṃs tā viṣṇo pāhi pāhi yajñam pāhi yajñapatimiti tadyajamānamāha pāhi māṃ yajñanyamiti tadapyātmānaṃ yajñānnāntareti yajño vai viṣṇus tad yajñāyaivaitat sarvam paridadāti guptyai tasmādāha tā viṣṇo pāhīti | [ŚBM, 1, 3, 4 16.2]
{ŚBM, 1, 3, 5}
inddhe ha vā etad adhvaryuḥ | [ŚBM, 1, 3, 5 1.1]
idhmenāgniṃ tasmād idhmo nāma samindhe sāmidhenībhirhotā tasmātsāmidhenyo nāma | [ŚBM, 1, 3, 5 1.2]
sa āha | [ŚBM, 1, 3, 5 2.1]
agnaye samidhyamānāyānubrūhītyagnaye hyetatsamidhyamānāyānvāha | [ŚBM, 1, 3, 5 2.2]
tad u haika āhuḥ | [ŚBM, 1, 3, 5 3.1]
agnaye samidhyamānāya hotaranubrūhīti tad u tathā na brūyād ahotā vā eṣa purā bhavati yadaivainam pravṛṇīte 'tha hotā tasmād u brūyād agnaye samidhyamānāyānubrūhītyeva | [ŚBM, 1, 3, 5 3.2]
āgneyīranvāha | [ŚBM, 1, 3, 5 4.1]
svayaivainam etad devatayā samindhe gāyatrīr anvāha gāyatraṃ vā agneśchandaḥ svenaivainam etacchandasāsamindhe vīryaṃ gāyatrī brahma gāyatrī vīryeṇaivainametatsamindhe | [ŚBM, 1, 3, 5 4.2]
ekādaśānvāha | [ŚBM, 1, 3, 5 5.1]
ekādaśākṣarā vai triṣṭub brahma gāyatrī kṣatraṃ triṣṭub etābhyām evainam etad ubhābhyāṃ vīryābhyāṃ samindhe tasmād ekādaśānvāha | [ŚBM, 1, 3, 5 5.2]
sa vai triḥ prathamāmanvāha | [ŚBM, 1, 3, 5 6.1]
triruttamāṃ trivṛtprāyaṇā hi yajñās trivṛdudayanās tasmāttriḥ prathamām anvāha triruttamāṃ | [ŚBM, 1, 3, 5 6.2]
tāḥ pañcadaśa sāmidhenyaḥ sampadyante pañcadaśo vai vajro vīryaṃ vajro vīryamevaitatsāmidhenīr abhisaṃpādayati tasmād etāsvanūcyamānāsu yaṃ dviṣyāt tam aṅguṣṭhābhyām avabādhetedam aham amum avabādha iti tadenametena vajreṇāvabādhate | [ŚBM, 1, 3, 5 7.1]
pañcadaśa vā ardhamāsasya rātrayaḥ | [ŚBM, 1, 3, 5 8.1]
ardhamāsaśo vai saṃvatsaro bhavanneti tadrātrīrāpnoti | [ŚBM, 1, 3, 5 8.2]
pañcadaśānām u vai gāyatrīṇām | [ŚBM, 1, 3, 5 9.1]
trīṇi ca śatāni ṣaṣṭiścākṣarāṇi trīṇi ca vai śatāni ṣaṣṭiśca saṃvatsarasyāhāni tadahānyāpnoti tad v eva saṃvatsaramāpnoti | [ŚBM, 1, 3, 5 9.2]
saptadaśa sāmidhenīḥ | [ŚBM, 1, 3, 5 10.1]
iṣṭyā anubrūyād upāṃśu tasyai devatāyai yajati yasyā iṣṭaṃ nirvapati dvādaśa vai māsāḥ saṃvatsarasya pañcartava eṣa eva prajāpatiḥ saptadaśaḥ sarvaṃ vai prajāpatis tat sarveṇaiva taṃ kāmam anaparādhaṃ rādhnoti yasmai kāmāyeṣṭiṃ nirvapaty upāṃśu devatām yajaty aniruktaṃ vā upāṃśu sarvaṃ vā aniruktaṃ tat sarveṇaiva taṃ kāmam anaparādhaṃ rādhnoti yasmai kāmāyeṣṭiṃ nirvapaty eṣa iṣṭer upacāraḥ | [ŚBM, 1, 3, 5 10.2]
ekaviṃśatiṃ sāmidhenīḥ | [ŚBM, 1, 3, 5 11.1]
api darśapūrṇamāsayor anubrūyād ity āhur dvādaśa vai māsāḥ saṃvatsarasya pañcartavas trayo lokās tad viṃśatir eṣa evaikaviṃśo ya eṣa tapati saiṣā gatireṣā pratiṣṭhā tadetāṃ gatim etām pratiṣṭhāṃ gacchati tasmādekaviṃśatimanubrūyāt | [ŚBM, 1, 3, 5 11.2]
tā haitā gataśrer evānubrūyāt | [ŚBM, 1, 3, 5 12.1]
ya icchen na śreyāṃt syāṃ na pāpīyāniti yādṛśāya haiva sate 'nvāhus tādṛṅ vā haiva bhavati pāpīyān vā yasyaivaṃ viduṣa etā anvāhuḥ so eṣā mīmāṃsaiva na tvevaitā anūcyante | [ŚBM, 1, 3, 5 12.2]
trireva prathamāṃ trir uttamām anavānann anubrūyāt | [ŚBM, 1, 3, 5 13.1]
trayo vā ime lokās tad imān evaitallokāṃt saṃtanotīmāṃl lokāṃt spṛṇute traya ime puruṣe prāṇā etam evāsminnetat saṃtatam avyavacchinnaṃ dadhāty etadanuvacanam | [ŚBM, 1, 3, 5 13.2]
sa yāvadasya vacaḥ syāt | [ŚBM, 1, 3, 5 14.1]
evam evānuvivakṣet tasyaitasya paricakṣīta sāmyavānyād anavānann anuvivakṣaṃs tat karma vivṛhyeta sā paricakṣā | [ŚBM, 1, 3, 5 14.2]
sa yady etan nodāśaṃseta | [ŚBM, 1, 3, 5 15.1]
apy ekaikām evānavānann anubrūyāt tad ekaikayaivemāṃl lokāṃt saṃtanotyekaikayemāṃl lokāṃt spṛṇute 'tha yatprāṇaṃ dadhāti gāyatrī vai prāṇaḥ sa yatkṛtsnāṃ gāyatrīmanvāha tatkṛtsnaṃ prāṇaṃ dadhāti tasmād ekaikām evānavānann anubrūyāt | [ŚBM, 1, 3, 5 15.2]
tā vai saṃtatā avyavacchinnā anvāha | [ŚBM, 1, 3, 5 16.1]
saṃvatsarasyaivaitad ahorātrāṇi saṃtanoti tānīmāni saṃvatsarasyāhorātrāṇi saṃtatāny avyavacchinnāni pariplavante dviṣata u caivaitadbhrātṛvyāya nopasthānaṃ karoty upasthānaṃ ha kuryād yad asaṃtatā anubrūyāt tasmādvai saṃtatā avyavacchinnā anvāha | [ŚBM, 1, 3, 5 16.2]
{ŚBM, 1, 4, 1}
hiṃkṛtyānvāha | [ŚBM, 1, 4, 1 1.1]
nāsāmā yajño 'stīti vā āhur na vā ahiṃkṛtya sāma gīyate sāma yaddhiṃkaroti taddhiṃkārasya rūpaṃ kriyate praṇavenaiva sāmno rūpam upagacchaty o3ṃ o3m ity eteno hāsyaiṣa sarva eva sasāmā yajño bhavati | [ŚBM, 1, 4, 1 1.2]
yad v eva hiṃkaroti | [ŚBM, 1, 4, 1 2.1]
prāṇo vai hiṃkāraḥ prāṇo hi vai hiṃkāras tasmādapigṛhya nāsike na hiṃkartuṃ śaknoti vācā vā ṛcamanvāha vākca vai prāṇaśca mithunaṃ tadetatpurastānmithunam prajananaṃ kriyate sāmidhenīnāṃ tasmādvai hiṃkṛtyānvāha | [ŚBM, 1, 4, 1 2.2]
sa vā upāṃśu hiṃkaroti | [ŚBM, 1, 4, 1 3.1]
atha yad uccair hiṃkuryād anyatarad eva kuryād vācameva tasmād upāṃśu hiṃkaroti | [ŚBM, 1, 4, 1 3.2]
sa vā eti ca preti cānvāha | [ŚBM, 1, 4, 1 4.1]
gāyatrīmevaitadarvācīṃ ca parācīṃ ca yunakti parācyaha devebhyo yajñaṃ vahaty arvācī manuṣyānavati tasmādvā eti ca preti cānvāha | [ŚBM, 1, 4, 1 4.2]
yad v eveti ca preti cānvāha | [ŚBM, 1, 4, 1 5.1]
preti vai prāṇa ety udānaḥ prāṇodānāvevaitaddadhāti tasmād vā eti ca preti cānvāha | [ŚBM, 1, 4, 1 5.2]
yad v eveti ca preti cānvāha | [ŚBM, 1, 4, 1 6.1]
preti vai retaḥ sicyata eti prajāyate preti paśavo vitiṣṭhanta eti samāvartante sarvaṃ vā idam eti ca preti ca tasmādvā eti ca preti cānvāha | [ŚBM, 1, 4, 1 6.2]
so 'nvāha | [ŚBM, 1, 4, 1 7.1]
pra vo vājā abhidyava iti tannu preti bhavaty agna āyāhi vītaya iti tad v eti bhavati | [ŚBM, 1, 4, 1 7.2]
tad u haika āhuḥ | [ŚBM, 1, 4, 1 8.1]
ubhayaṃ vā etat preti sampadyata iti tad u tadātivijñānyamiva pra vo vājā abhidyava iti tan nu prety agna āyāhi vītaya iti tad v eti | [ŚBM, 1, 4, 1 8.2]
so 'nvāha | [ŚBM, 1, 4, 1 9.1]
pra vo vājā abhidyava iti tannu preti bhavati vājā ity annaṃ vai vājā annam evaitad abhyanūktam abhidyava ity ardhamāsā vā abhidyavo 'rdhamāsānevaitadabhyanūktaṃ haviṣmanta iti paśavo vai haviṣmantaḥ paśūnevaitad abhyanūktam | [ŚBM, 1, 4, 1 9.2]
ghṛtācyeti | [ŚBM, 1, 4, 1 10.1]
videgho ha māthavo 'gniṃ vaiśvānaram mukhe babhāra tasya gotamo rāhūgaṇa ṛṣiḥ purohita āsa tasmai ha smāmantryamāṇo na pratiśṛṇoti nenme 'gnirvaiśvānaro mukhān niṣpadyātā iti | [ŚBM, 1, 4, 1 10.2]
tamṛgbhirhvayituṃ dadhre | [ŚBM, 1, 4, 1 11.1]
vītihotraṃ tvā kave dyumantaṃ samidhīmahi agne bṛhantamadhvare videgheti | [ŚBM, 1, 4, 1 11.2]
sa na pratiśuśrāva | [ŚBM, 1, 4, 1 12.1]
ud agne śucayastava śukrā bhrājanta īrate tava jyotīṃṣyarcayo videghā3 iti | [ŚBM, 1, 4, 1 12.2]
sa ha naiva pratiśuśrāva | [ŚBM, 1, 4, 1 13.1]
taṃ tvā ghṛtasnav īmaha ityevābhivyāharad athāsya ghṛtakīrtāvevāgnirvaiśvānaro mukhādujjajvāla tam na śaśāka dhārayituṃ so 'sya mukhānniṣpede sa imām pṛthivīm prāpādaḥ | [ŚBM, 1, 4, 1 13.2]
tarhi videgho māthava āsa | [ŚBM, 1, 4, 1 14.1]
sarasvatyāṃ sa tata eva prāṅ dahannabhīyāyemām pṛthivīṃ taṃ gotamaśca rāhūgaṇo videghaśca māthavaḥ paścād dahantam anvīyatuḥ sa imāḥ sarvā nadīratidadāha sadānīrety uttarād girer nirdhāvati tāṃ haiva nātidadāha tāṃ ha sma tām purā brāhmaṇā na taranty anatidagdhāgninā vaiśvānareṇeti | [ŚBM, 1, 4, 1 14.2]
tata etarhi | [ŚBM, 1, 4, 1 15.1]
prācīnam bahavo brāhmaṇās taddhākṣetrataram ivāsa srāvitaram ivāsvaditam agninā vaiśvānareṇeti | [ŚBM, 1, 4, 1 15.2]
tad u haitarhi | [ŚBM, 1, 4, 1 16.1]
kṣetrataramiva brāhmaṇā u hi nūnamenad yajñair asiṣvadaṃt sāpi jaghanye naidāghe samivaiva kopayati tāvacchītānatidagdhā hyagninā vaiśvānareṇa | [ŚBM, 1, 4, 1 16.2]
sa hovāca | [ŚBM, 1, 4, 1 17.1]
videgho māthavaḥ kvāham bhavānīty ata eva te prācīnam bhuvanamiti hovāca saiṣāpyetarhi kosalavidehānām maryādā te hi māthavāḥ | [ŚBM, 1, 4, 1 17.2]
atha hovāca | [ŚBM, 1, 4, 1 18.1]
gotamo rāhūgaṇaḥ kathaṃ nu na āmantryamāṇo na pratyaśrauṣīriti sa hovācāgnirme vaiśvānaro mukhe 'bhūt sa nenme mukhānniṣpadyātai tasmāt te na pratiśrauṣamiti | [ŚBM, 1, 4, 1 18.2]
tad u kathamabhūditi | [ŚBM, 1, 4, 1 19.1]
yatraiva tvaṃ ghṛtasnav īmaha ity abhivyāhārṣīs tadeva me ghṛtakīrtāvagnirvaiśvānaro mukhād udajvālīt taṃ nāśakaṃ dhārayituṃ sa me mukhānnirapādīti | [ŚBM, 1, 4, 1 19.2]
sa yatsāmidhenīṣu ghṛtavat | [ŚBM, 1, 4, 1 20.1]
sāmidhenameva tat samevainaṃ tenenddhe vīryam evāsmindadhāti | [ŚBM, 1, 4, 1 20.2]
tad u ghṛtācyeti | [ŚBM, 1, 4, 1 21.1]
devāñjigāti sumnayuriti yajamāno vai sumnayuḥ sa hi devāñjigīṣati sa hi devāñjighāṃsati tasmādāha devāñjigāti sumnayuriti saiṣāgneyī satyaniruktā sarvaṃ vā aniruktaṃ sarveṇaivaitatpratipadyate | [ŚBM, 1, 4, 1 21.2]
agna āyāhi vītaya iti | [ŚBM, 1, 4, 1 22.1]
tad veti bhavati vītaya iti samantikamiva ha vā ime 'gre lokā āsur ity unmṛśyā haiva dyaurāsa | [ŚBM, 1, 4, 1 22.2]
te devā akāmayanta | [ŚBM, 1, 4, 1 23.1]
kathaṃ nu na ime lokā vitarāṃ syuḥ kathaṃ na idaṃ varīya iva syāditi tānetaireva tribhir akṣarairvyanayan vītaya iti ta ime vidūraṃ lokās tato devebhyo varīyo 'bhavad varīyo ha vā asya bhavati yasyaivaṃ viduṣa etāmanvāhurvītaya iti | [ŚBM, 1, 4, 1 23.2]
gṛṇāno havyadātaya iti | [ŚBM, 1, 4, 1 24.1]
yajamāno vai havyadātir gṛṇāno yajamānāyety evaitadāha ni hotā satsi barhiṣīty agnirvai hotāyaṃ loko barhir asminnevaitalloke 'gniṃ dadhāti so 'yamasmiṃlloke 'gnirhitaḥ saiṣemameva lokamabhyanūktemam evaitayā lokaṃ jayati yasyaivaṃ viduṣa etāmanvāhuḥ | [ŚBM, 1, 4, 1 24.2]
taṃ tvā samidbhiraṅgira iti | [ŚBM, 1, 4, 1 25.1]
samidbhirhyetam aṅgirasa aindhatāṅgira ity aṅgirā u hyagnir ghṛtena vardhayāmasīti tatsāmidhenam padaṃ samevainaṃ tenenddhe vīryamevāsmindadhāti | [ŚBM, 1, 4, 1 25.2]
bṛhacchocā yaviṣṭhyeti | [ŚBM, 1, 4, 1 26.1]
bṛhad u hyeṣa śocati samiddho yaviṣṭhyeti yaviṣṭho hyagnis tasmādāha yaviṣṭhyeti saiṣaitam eva lokamabhyanūktāntarikṣalokameva tasmādāgneyī satyaniruktānirukto hyeṣa loka etamevaitayā lokaṃ jayati yasyaivaṃ viduṣa etāmanvāhuḥ | [ŚBM, 1, 4, 1 26.2]
sa naḥ pṛthu śravāyyamiti | [ŚBM, 1, 4, 1 27.1]
ado vai pṛthu yasmindevā etacchravāyyaṃ yasmindevā acchā deva vivāsasīty accha deva vivāsasy etan no gamayety evaitad āha | [ŚBM, 1, 4, 1 27.2]
bṛhad agne suvīryamiti | [ŚBM, 1, 4, 1 28.1]
ado vai bṛhadyasmindevā etatsuvīryaṃ yasmin devāḥ saiṣaitam eva lokamabhyanūktā divamevaitamevaitayā lokaṃ jayati yasyaivaṃ viduṣa etāmanvāhuḥ | [ŚBM, 1, 4, 1 28.2]
so nvāha | [ŚBM, 1, 4, 1 29.1]
īḍenyo namasya itīḍenyo hyeṣa namasyo hyeṣa tiras tamāṃsi darśata iti tira iva hyeṣa tamāṃsi samiddho dadṛśe samagniridhyate vṛṣeti saṃ hīdhyate vṛṣā vṛṣo agniḥ samidhyata iti saṃ hīdhyate | [ŚBM, 1, 4, 1 29.2]
aśvo na devavāhana iti | [ŚBM, 1, 4, 1 30.1]
aśvo ha vā eṣa bhūtvā devebhyo yajñaṃ vahati yadvai netyṛcy omiti tat tasmād āhāśvo na devavāhana iti | [ŚBM, 1, 4, 1 30.2]
taṃ haviṣmanta īḍata iti | [ŚBM, 1, 4, 1 31.1]
haviṣmanto hyetaṃ manuṣyā īḍate tasmādāha taṃ haviṣmanta īḍata iti | [ŚBM, 1, 4, 1 31.2]
vṛṣaṇaṃ tvā vayaṃ vṛṣan vṛṣaṇaḥ samidhīmahīti | [ŚBM, 1, 4, 1 32.1]
saṃ hyenamindhate 'gne dīdyataṃ bṛhaditi dīdayeva hyeṣa bṛhatsamiddhaḥ | [ŚBM, 1, 4, 1 32.2]
taṃ vā etam | [ŚBM, 1, 4, 1 33.1]
vṛṣaṇvantaṃ tricam anvāhāgneyyo vā etāḥ sarvāḥ sāmidhenyo bhavantīndro vai yajñasya devatendro vṛṣaiteno hāsyaitāḥ sendrāḥ sāmidhenyo bhavanti tasmādvṛṣaṇvantaṃ tricam anvāha | [ŚBM, 1, 4, 1 33.2]
so 'nvāha | [ŚBM, 1, 4, 1 34.1]
agniṃ dūtaṃ vṛṇīmaha iti devāśca vā asurāścobhaye prājāpatyāḥ paspṛdhire tāṃt spardhamānān gāyatryantarā tasthau yā vai sā gāyatryāsīd iyaṃ vai sā pṛthivīyaṃ haiva tadantarā tasthau ta ubhaya eva vidāṃcakrur yatarān vai na iyam upāvartsyati te bhaviṣyanti paretare bhaviṣyantīti tām ubhaya evopamantrayāṃcakrire 'gnir eva devānāṃ dūta āsa saharakṣā ity asurarakṣasam asurāṇāṃ sāgnim evānupreyāya tasmād anvāhāgniṃ dūtaṃ vṛṇīmaha iti sa hi devānāṃ dūta āsīddhotāraṃ viśvavedasam iti | [ŚBM, 1, 4, 1 34.2]
tad u haike 'nvāhuḥ | [ŚBM, 1, 4, 1 35.1]
hotā yo viśvavedasa iti ned aram ity ātmānaṃ bravāṇīti tad u tathā na brūyān mānuṣaṃ ha te yajñe kurvanti vyṛddhaṃ vai tadyajñasya yanmānuṣaṃ nedvyṛddham yajñe karavāṇīti tasmād yathaivarcānūktameva anubrūyāddhotāraṃ viśvavedasam ity evāsya yajñasya sukratum ity eṣa hi yajñasya sukratur yad agnis tasmād āhāsya yajñasya sukratum iti seyaṃ devān upāvavarta tato devā abhavan parāsurā bhavati ha vā ātmanā parāsya sapatnā bhavanti yasyaivaṃ viduṣa etām anvāhuḥ | [ŚBM, 1, 4, 1 35.2]
tāṃ vā aṣṭamīmanubrūyāt | [ŚBM, 1, 4, 1 36.1]
gāyatrī vā eṣā nidānenāṣṭākṣarā vai gāyatrī tasmād aṣṭamīmanubrūyāt | [ŚBM, 1, 4, 1 36.2]
taddhaike | [ŚBM, 1, 4, 1 37.1]
purastāddhāyye dadhaty annaṃ dhāyye mukhata idam annādyaṃ dadhma iti vadantas tad u tathā na kuryād anavakﾱptā tasyaiṣā bhavati yaḥ purastāddhāyye dadhāti daśamī vā hi tarhy ekādaśī vā sampadyate tasyo haivaiṣāvakﾱptā bhavati yasyaitāmaṣṭamīm anvāhus tasmādupariṣṭādeva dhāyye dadhyāt | [ŚBM, 1, 4, 1 37.2]
samidhyamāno adhvara iti | [ŚBM, 1, 4, 1 38.1]
adhvaro vai yajñaḥ samidhyamāno yajña ityevaitadāhāgniḥ pāvaka īḍya iti pāvako hyeṣa īḍyo hyeṣa śociṣkeśastamīmaha iti śocantīva hyetasya keśāḥ samiddhasya samiddho agna āhutety ataḥ prācīnaṃ sarvam idhmam abhyādadhyād yad anyat samidho 'pavṛṅkta iva hy etaddhotā yad vā anyat samidha idhmasyātiricyate tasmād ataḥ prācīnaṃ sarvam idhmam abhyādadhyād yad anyat samidhaḥ | [ŚBM, 1, 4, 1 38.2]
devān yakṣi svadhvareti | [ŚBM, 1, 4, 1 39.1]
adhvaro vai yajño devānyakṣi suyajñiyetyevaitadāha tvāṃ hi havyavāḍ asīty eṣa hi havyavāḍ yad agnis tasmādāha tvaṃ hi havyavāḍ asīty ā juhotā duvasyatāgnim prayatyadhvare vṛṇīdhvaṃ havyavāhanamiti sampreṣyaty evaitayājuhuta ca yajata ca yasmai kāmāya samaindhiḍhvaṃ tat kurutety evaitad āhāgnim prayatyadhvara ity adhvaro vai yajño 'gniṃ prayati yajña ityevaitad āha vṛṇīdhvaṃ havyavāhanam ity eṣa hi havyavāhano yad agnis tasmād āha vṛṇīdhvaṃ havyavāhanam iti | [ŚBM, 1, 4, 1 39.2]
taṃ vā etam | [ŚBM, 1, 4, 1 40.1]
adhvaravantaṃ tricamanvāha devānha vai yajñena yajamānāṃtsapatnā asurā dudhūrṣāṃcakrus te dudhūrṣanta eva na śekur dhūrvituṃ te parābabhūvus tasmād yajño 'dhvaro nāma dudhūrṣan ha vā enaṃ sapatnaḥ parābhavati yasyaivaṃ viduṣo 'dhvaravantaṃ tricam anvāhur yāvad v eva saumyenādhvareṇeṣṭvā jayati tāvajjayati | [ŚBM, 1, 4, 1 40.2]
{ŚBM, 1, 4, 2}
etaddha vai devā agniṃ gariṣṭhe 'yuñjan | [ŚBM, 1, 4, 2 1.1]
yaddhotṛtva idaṃ no havyaṃ vaheti tametadgariṣṭhe yuktvopāmadan vīryavānvai tvamasyalaṃ vai tvametasmā asīti vīrye samādadhato yathedam apyetarhi jñātīnāṃ yaṃ gariṣṭhe yuñjanti tam upamadanti vīryavān vai tvam asy alaṃ vai tvam etasmā asīti vīrye samādadhataḥ sa yadata ūrdhvam anvāhopastautyevainam etad vīryam evāsmin dadhāti | [ŚBM, 1, 4, 2 1.2]
agne mahāṃ asi brāhmaṇa bhārateti | [ŚBM, 1, 4, 2 2.1]
brahma hyagnis tasmādāha brāhmaṇeti bhāratetyeṣa hi devebhyo havyaṃ bharati tasmādbharato 'gnir ityāhur eṣa u vā imāḥ prajāḥ prāṇo bhūtvā bibharti tasmād v evāha bhārateti | [ŚBM, 1, 4, 2 2.2]
athārṣeyam pravṛṇīte | [ŚBM, 1, 4, 2 3.1]
ṛṣibhyaścaivainam etad devebhyaśca nivedayaty ayam mahāvīryo yo yajñam prāpaditi tasmād ārṣeyam pravṛṇīte | [ŚBM, 1, 4, 2 3.2]
parastād arvāk pravṛṇīte | [ŚBM, 1, 4, 2 4.1]
parastāddhyarvācyaḥ prajāḥ prajāyante jyāyasaspataya u caivaitaṃ nihnuta idaṃ hi pitaivāgre 'tha putro 'tha pautras tasmāt parastād arvāk pravṛṇīte | [ŚBM, 1, 4, 2 4.2]
sa ārṣeyamuktvāha | [ŚBM, 1, 4, 2 5.1]
deveddho manviddha iti devā hyetam agra aindhata tasmādāha deveddha iti manviddha iti manur hyetam agra ainddha tasmādāha manviddha iti | [ŚBM, 1, 4, 2 5.2]
ṛṣiṣṭuta iti | [ŚBM, 1, 4, 2 6.1]
ṛṣayo hyetamagre 'stuvaṃs tasmādāharṣiṣṭuta iti | [ŚBM, 1, 4, 2 6.2]
viprānumadita iti | [ŚBM, 1, 4, 2 7.1]
ete vai viprā yadṛṣaya ete hyetam anvamadaṃs tasmādāha viprānumadita iti | [ŚBM, 1, 4, 2 7.2]
kaviśasta iti | [ŚBM, 1, 4, 2 8.1]
ete vai kavayo yadṛṣaya ete hyetamaśaṃsaṃs tasmādāha kaviśasta iti | [ŚBM, 1, 4, 2 8.2]
brahmasaṃśita iti | [ŚBM, 1, 4, 2 9.1]
brahmasaṃśito hyeṣa ghṛtāhavana iti ghṛtāhavano hyeṣaḥ | [ŚBM, 1, 4, 2 9.2]
praṇīryajñānāṃ rathīradhvarāṇāmiti | [ŚBM, 1, 4, 2 10.1]
etena vai sarvānyajñānpraṇayanti ye ca pākayajñā ye cetare tasmād āha praṇīryajñānāmiti | [ŚBM, 1, 4, 2 10.2]
rathīradhvarāṇāmiti | [ŚBM, 1, 4, 2 11.1]
ratho ha vā eṣa bhūtvā devebhyo yajñaṃ vahati tasmādāha rathīradhvarāṇāmiti | [ŚBM, 1, 4, 2 11.2]
atūrto hotā tūrṇir havyavāḍ iti | [ŚBM, 1, 4, 2 12.1]
na hyetaṃ rakṣāṃsi taranti tasmād āhātūrto hoteti tūrṇir havyavāḍ iti sarvaṃ hyeṣa pāpmānaṃ tarati tasmādāha tūrṇir havyavāḍ iti | [ŚBM, 1, 4, 2 12.2]
āspātraṃ juhūrdevānāmiti | [ŚBM, 1, 4, 2 13.1]
devapātraṃ vā eṣa yadagnis tasmādagnau sarvebhyo devebhyo juhvati devapātraṃ hyeṣa prāpnoti ha vai tasya pātraṃ yasya pātram prepsyati ya evametadveda | [ŚBM, 1, 4, 2 13.2]
camaso devapāna iti | [ŚBM, 1, 4, 2 14.1]
camasena ha vā etena bhūtena devā bhakṣayanti tasmādāha camaso devapāna iti | [ŚBM, 1, 4, 2 14.2]
arāṁ ivāgne nemirdevāṃstvaṃ paribhūrasīti | [ŚBM, 1, 4, 2 15.1]
yathārānnemiḥ sarvataḥ paribhūrevaṃ tvaṃ devāṃtsarvataḥ paribhūrasīty evaitadāha | [ŚBM, 1, 4, 2 15.2]
āvaha devānyajamānāyeti | [ŚBM, 1, 4, 2 16.1]
tadasmai yajñāya devān āvoḍhavā āhāgnimagna āvaheti tadāgneyāyājyabhāgāyāgnim āvoḍhavā āha somamāvaheti tatsaumyāyājyabhāgāya somam āvoḍhavā āhāgnimāvaheti tadya eṣa ubhayatrācyuta āgneyaḥ puroḍāśo bhavati tasmā agnimāvoḍhavā āha | [ŚBM, 1, 4, 2 16.2]
atha yathādevatam | [ŚBM, 1, 4, 2 17.1]
devāṁ ājyapāṁ āvaheti tat prayājānuyājān āvoḍhavā āha prayājānuyājā vai devā ājyapā agniṃ hotrāyāvaheti tadagniṃ hotrāyāvoḍhavā āha svaṃ mahimānamāvaheti tatsvam mahimānamāvoḍhavā āha vāg vā asya svo mahimā tad vācam āvoḍhavā āhā ca vaha jātavedaḥ suyajā ca yajeti tadyā evaitaddevatā āvoḍhavā āha tā evaitad āhā cainā vahānuṣṭhyā ca yajeti yad āha suyajā ca yajeti | [ŚBM, 1, 4, 2 17.2]
sa vai tiṣṭhannanvāha | [ŚBM, 1, 4, 2 18.1]
anvāha hyetadasau hyanuvākyā tadasāvevaitadbhūtvānvāha tasmāttiṣṭhannanvāha | [ŚBM, 1, 4, 2 18.2]
āsīno yājyāṃ yajati | [ŚBM, 1, 4, 2 19.1]
iyaṃ hi yājyā tasmānna kaścana tiṣṭhanyājyāṃ yajatīyaṃ hi yājyā tadiyamevaitad bhūtvā yajati tasmādāsīno yājyāṃ yajati | [ŚBM, 1, 4, 2 19.2]
{ŚBM, 1, 4, 3}
yo ha vā agniḥ sāmidhenībhiḥ samiddhaḥ | [ŚBM, 1, 4, 3 1.1]
atitarāṃ ha vai sa itarasmād agnes tapaty anavadhṛṣyo hi bhavatyanavamṛśyaḥ | [ŚBM, 1, 4, 3 1.2]
sa yathā haivāgniḥ | [ŚBM, 1, 4, 3 2.1]
sāmidhenībhiḥ samiddhastapatyevaṃ haiva brāhmaṇaḥ sāmidhenīrvidvānanubruvaṃstapaty anavadhṛṣyo hi bhavatyanavamṛśyaḥ | [ŚBM, 1, 4, 3 2.2]
so 'nvāha | [ŚBM, 1, 4, 3 3.1]
pra va iti prāṇo vai pravān prāṇamevaitayā saminddhe 'gna āyāhi vītaya ity apāno vā etavān apānamevaitayā saminddhe bṛhacchocā yaviṣṭhyety udāno vai bṛhacchocā udānamevaitayā saminddhe | [ŚBM, 1, 4, 3 3.2]
sa naḥ pṛthu śravāyyamiti | [ŚBM, 1, 4, 3 4.1]
śrotraṃ vai pṛthu śravāyyaṃ śrotreṇa hīdamuru pṛthu śṛṇoti śrotramevaitayā saminddhe | [ŚBM, 1, 4, 3 4.2]
īḍenyo namasya iti | [ŚBM, 1, 4, 3 5.1]
vāgvā īḍenyā vāgghīdaṃ sarvamīṭṭe vācedaṃ sarvamīḍitaṃ vācamevaitayā saminddhe | [ŚBM, 1, 4, 3 5.2]
aśvo na devavāhana iti | [ŚBM, 1, 4, 3 6.1]
mano vai devavāhanam mano hīdam manasvinaṃ bhūyiṣṭhaṃ vanīvāhyate mana evaitayā saminddhe | [ŚBM, 1, 4, 3 6.2]
agne dīdyatam bṛhaditi | [ŚBM, 1, 4, 3 7.1]
cakṣurvai dīdayeva cakṣurevaitayā saminddhe | [ŚBM, 1, 4, 3 7.2]
agniṃ dūtaṃ vṛṇīmaha iti | [ŚBM, 1, 4, 3 8.1]
ya evāyam madhyamaḥ prāṇa etamevaitayā saminddhe sā haiṣāntasthā prāṇānām ato hyanya ūrdhvāḥ prāṇā ato 'nye 'vāñco 'ntasthā ha bhavanty antasthām enam manyante ya evam etām antasthām prāṇānāṃ veda | [ŚBM, 1, 4, 3 8.2]
śociṣkeśas tam īmaha iti | [ŚBM, 1, 4, 3 9.1]
śiśnaṃ vai śociṣkeśaṃ śiśnaṃ hīdaṃ śiśninam bhūyiṣṭhaṃ śocayati śiśnam evaitayāsaminddhe | [ŚBM, 1, 4, 3 9.2]
samiddho agna āhuteti | [ŚBM, 1, 4, 3 10.1]
ya evāyamavāṅprāṇa etamevaitayā saminddha ā juhotā duvasyateti sarvamātmānaṃ saminddha ā nakhebhyo 'tho lomabhyaḥ | [ŚBM, 1, 4, 3 10.2]
sa yadyenam prathamāyāṃ sāmidhenyāmanuvyāharet | [ŚBM, 1, 4, 3 11.1]
tam prati brūyāt prāṇaṃ vā etadātmano 'gnāvādhāḥ prāṇenātmana ārttimāriṣyasīti tathā haiva syāt | [ŚBM, 1, 4, 3 11.2]
yadi dvitīyasyāmanuvyāharet | [ŚBM, 1, 4, 3 12.1]
tam prati brūyād apānaṃ vā etadātmano 'gnāvādhā apānenātmana ārttimāriṣyasīti tathā haiva syāt | [ŚBM, 1, 4, 3 12.2]
yadi tṛtīyasyāmanuvyāharet | [ŚBM, 1, 4, 3 13.1]
tam prati brūyādudānaṃ vai ... udānenātmanaḥ ... syāt | [ŚBM, 1, 4, 3 13.2]
yadi caturthyāmanuvyāharet | [ŚBM, 1, 4, 3 14.1]
tam pratibrūyācchrotraṃ vā etadātmano 'gnāvādhāḥ śrotreṇātmana ārttimāriṣyasi badhiro bhaviṣyasīti tathā haiva syāt | [ŚBM, 1, 4, 3 14.2]
yadi pañcamyāmanuvyāharet | [ŚBM, 1, 4, 3 15.1]
tam prati brūyād vācaṃ vā etadātmano 'gnāvādhā vācātmana ārttimāriṣyasi mūko bhaviṣyasīti tathā haiva syāt | [ŚBM, 1, 4, 3 15.2]
yadi ṣaṣṭhyāmanuvyāharet | [ŚBM, 1, 4, 3 16.1]
tam prati brūyān mano vā etadātmano 'gnāvādhā manasātmana ārttimāriṣyasi manomuṣigṛhīto momughaścariṣyasīti tathā haiva syāt | [ŚBM, 1, 4, 3 16.2]
yadi saptamyāṃ anuvyāharet | [ŚBM, 1, 4, 3 17.1]
taṃ prati brūyāc cakṣurvā etadātmano 'gnāvādhāścakṣuṣātmana ārttimāriṣyasyandho bhaviṣyasīti tathā haiva syāt | [ŚBM, 1, 4, 3 17.2]
yadyaṣṭamyām anuvyāharet | [ŚBM, 1, 4, 3 18.1]
taṃ prati brūyān madhyaṃ vā etatprāṇamātmano 'gnāvādhā madhyena prāṇenātmana ārtim āriṣyasyuddhmāya mariṣyasīti tathā haiva syāt | [ŚBM, 1, 4, 3 18.2]
yadi navamyām anuvyāharet | [ŚBM, 1, 4, 3 19.1]
taṃ prati brūyācchiśnaṃ vā etadātmano 'gnāvādhāḥ śiśnenātmana ārttimāriṣyasi klībo bhaviṣyasīti tathā haiva syāt | [ŚBM, 1, 4, 3 19.2]
yadi daśamyāmanuvyāharet | [ŚBM, 1, 4, 3 20.1]
taṃ prati brūyād avāñcaṃ vā etatprāṇamātmano 'gnāvādhā avācā prāṇenātmana ārttimāriṣyasy apinaddho mariṣyasīti tathā haiva syāt | [ŚBM, 1, 4, 3 20.2]
yadyekādaśyāmanuvyāharet taṃ prati brūyāt | [ŚBM, 1, 4, 3 21.1]
sarvaṃ vā etadātmānamagnāvādhāḥ sarveṇātmanārtim āriṣyasi kṣipre 'muṃ lokam eṣyasīti tathā haiva syāt | [ŚBM, 1, 4, 3 21.2]
sa yathā haivāgnim | [ŚBM, 1, 4, 3 22.1]
sāmidhenībhiḥ samiddhamāpadyārttiṃ nyetyevaṃ haiva brāhmaṇaṃ sāmidhenīrvidvāṃsaṃ samanubruvantam anuvyāhṛtyārttiṃ nyeti | [ŚBM, 1, 4, 3 22.2]
{ŚBM, 1, 4, 4}
taṃ vā etamagniṃ samaindhiṣata | [ŚBM, 1, 4, 4 1.1]
samiddhe devebhyo juhavāmeti tasminnete eva prathame āhutī juhoti manase caiva vāce ca manaśca haiva vāk ca yujau devebhyo yajñaṃ vahataḥ | [ŚBM, 1, 4, 4 1.2]
sa yadupāṃśu kriyate | [ŚBM, 1, 4, 4 2.1]
tanmano devebhyo yajñaṃ vahaty atha yadvācā niruktaṃ kriyate tadvāgdevebhyo yajñaṃ vahaty etad vā idaṃ dvayaṃ kriyate tadete evaitat saṃtarpayati tṛpte prīte devebhyo yajñaṃ vahāta iti | [ŚBM, 1, 4, 4 2.2]
sruveṇa tamāghārayati | [ŚBM, 1, 4, 4 3.1]
yaṃ manasa āghārayati vṛṣā hi mano vṛṣā hi sruvaḥ | [ŚBM, 1, 4, 4 3.2]
srucā tamāghārayati | [ŚBM, 1, 4, 4 4.1]
yaṃ vāca āghārayati yoṣā hi vāg yoṣā hi sruk | [ŚBM, 1, 4, 4 4.2]
tūṣṇīṃ tamāghārayati | [ŚBM, 1, 4, 4 5.1]
yaṃ manasa āghārayati na svāheti canāniruktaṃ hi mano 'niruktaṃ hyetadyattūṣṇīm | [ŚBM, 1, 4, 4 5.2]
mantreṇa tamāghārayati | [ŚBM, 1, 4, 4 6.1]
yaṃ vāca āghārayati niruktā hi vāṅ nirukto hi mantraḥ | [ŚBM, 1, 4, 4 6.2]
āsīnastamāghārayati | [ŚBM, 1, 4, 4 7.1]
yam manasa āghārayati tiṣṭhaṃstaṃ yaṃ vāce manaśca ha vai vākca yujau devebhyo yajñaṃ vahato yataro vai yujorhrasīyānbhavatyupavahaṃ vai tasmai kurvanti vāgvai manaso hrasīyasy aparimitataramiva hi manaḥ parimitatareva hi vāk tad vāca evaitadupavahaṃ karoti te sayujau devebhyo yajñaṃ vahatas tasmāttiṣṭhan vāca āghārayati | [ŚBM, 1, 4, 4 7.2]
devā ha vai yajñaṃ tanvānāḥ | [ŚBM, 1, 4, 4 8.1]
te 'surarakṣasebhya āsaṅgādbibhayāṃcakrus ta etaddakṣiṇataḥ pratyudaśrayann ucchritamiva hi vīryaṃ tasmāddakṣiṇatastiṣṭhann āghārayati sa yadubhayata āghārayati tasmādidam manaśca vākca samānameva sannāneva śiro ha vai yajñasyaitayoranyatara āghārayor mūlam anyataraḥ | [ŚBM, 1, 4, 4 8.2]
sruveṇa tamāghārayati | [ŚBM, 1, 4, 4 9.1]
yo mūlaṃ yajñasya srucā tamāghārayati yaḥ śiro yajñasya | [ŚBM, 1, 4, 4 9.2]
tūṣṇīṃ tamāghārayati | [ŚBM, 1, 4, 4 10.1]
yo mūlam yajñasya tūṣṇīmiva hīdaṃ mūlaṃ no hyatra vāgvadati | [ŚBM, 1, 4, 4 10.2]
mantreṇa tamāghārayati | [ŚBM, 1, 4, 4 11.1]
yaḥ śiro yajñasya vāgghi mantraḥ śīrṣṇo hīyamadhi vāgvadati | [ŚBM, 1, 4, 4 11.2]
āsīnastamāghārayati | [ŚBM, 1, 4, 4 12.1]
yo mūlaṃ yajñasya niṣaṇṇamiva hīdam mūlaṃ tiṣṭhaṃstamāghārayati yaḥ śiro yajñasya tiṣṭhatīva hīdaṃ śiraḥ | [ŚBM, 1, 4, 4 12.2]
sa sruveṇa pūrvam āghāram āghāryāha | [ŚBM, 1, 4, 4 13.1]
agnim agnīt saṃmṛḍḍhīti yathā dhuramadhyūhedevaṃ tadyatpūrvamāghāram āghārayaty adhyuhya hi dhuraṃ yuñjanti | [ŚBM, 1, 4, 4 13.2]
atha saṃmārṣṭi | [ŚBM, 1, 4, 4 14.1]
yunaktyevainam etadyukto devebhyo yajñaṃ vahāditi tasmāt saṃmārṣṭi parikrāmaṃ saṃmārṣṭi parikrāmaṃ hi yogyaṃ yuñjanti tristriḥ saṃmārṣṭi trivṛddhi yajñaḥ | [ŚBM, 1, 4, 4 14.2]
sa saṃmārṣṭi | [ŚBM, 1, 4, 4 15.1]
agne vājajidvājaṃ tvā sariṣyantaṃ tvā vājajitaṃ saṃmārjmīti yajñaṃ tvā vakṣyantaṃ yajñiyaṃ saṃmārjmīty evaitad āhāthopariṣṭāt tūṣṇīṃ tris tad yathā yuktvā prājet prehi vahety evam evaitat kaśayopakṣipati prehi devebhyo yajñaṃ vaheti tasmād upariṣṭāttūṣṇīṃ tris tad yad etadantareṇa karma kriyate tasmād idam manaśca vākca samānam eva sannāneva | [ŚBM, 1, 4, 4 15.2]
{ŚBM, 1, 4, 5}
sa srucottaramāghāramāghārayiṣyan | [ŚBM, 1, 4, 5 1.1]
pūrveṇa srucāvañjaliṃ nidadhāti namo devebhyaḥ svadhā pitṛbhya iti tad devebhyaścaivaitatpitṛbhyaścārtvijyaṃ kariṣyannihnute suyame me bhūyāstamiti srucāvādatte subhare me bhūyāstam bhartuṃ vāṃ śakeyam ity evaitad āhāskannam adya devebhya ājyaṃ saṃbhriyāsam ity avikṣubdham adya devebhyo yajñaṃ tanavā ityevaitadāha | [ŚBM, 1, 4, 5 1.2]
aṅghriṇā viṣṇo mā tvāvakramiṣamiti | [ŚBM, 1, 4, 5 2.1]
yajño vai viṣṇustasmā evaitannihnute mā tvāvakramiṣam iti vasumatīm agne te chāyāmupastheṣamiti sādhvīmagne te chāyām upastheṣam ity evaitadāha | [ŚBM, 1, 4, 5 2.2]
viṣṇo sthānamasīti | [ŚBM, 1, 4, 5 3.1]
yajño vai viṣṇustasyeva hyetadantikaṃ tiṣṭhati tasmādāha viṣṇo sthānam asītīta indro vīryamakṛṇodityato hīndrastiṣṭhandakṣiṇato nāṣṭrā rakṣāṃsyapāhaṃs tasmādāheta indro vīryamakṛṇodity ūrdhvo 'dhvara āsthād ity adhvaro vai yajña ūrdhvo yajña āsthādityevaitadāha | [ŚBM, 1, 4, 5 3.2]
agne verhotraṃ verdūtyamiti | [ŚBM, 1, 4, 5 4.1]
ubhayaṃ vā etadagnirdevānāṃ hotā ca dūtaśca tadubhayaṃ viddhi yaddevānām asīty evaitadāhāvatāṃ tvāṃ dyāvāpṛthivī ava tvaṃ dyāvāpṛthivī iti nātra tirohitamivāsti sviṣṭakṛddevebhya indra ājyena haviṣābhūtsvāhetīndro vai yajñasya devatā tasmādāhendra ājyeneti vāce vā etamāghāram āghārayatīndro vāg ity u vā āhus tasmād v evāhendra ājyeneti | [ŚBM, 1, 4, 5 4.2]
athāsaṃsparśayant srucau paryetya | [ŚBM, 1, 4, 5 5.1]
dhruvayā samanakti śiro vai yajñasyottara āghāra ātmā vai dhruvā tadātmany evaitacchiraḥ pratidadhāti śiro vai yajñasyottara āghāraḥ śrīrvai śiraḥ śrīrhi vai śiras tasmādyo 'rdhasya śreṣṭho bhavatyasāvamuṣyārdhasya śira ityāhuḥ | [ŚBM, 1, 4, 5 5.2]
yajamāna eva dhruvāmanu | [ŚBM, 1, 4, 5 6.1]
yo 'smā arātīyati sa upabhṛtamanu sa yaddhopabhṛtā samañjyād yo yajamānāyārātīyati tasmiṃchriyaṃ dadhyāt tad yajamāna evaitacchriyaṃ dadhāti tasmāddhruvayā samanakti | [ŚBM, 1, 4, 5 6.2]
sa samanakti | [ŚBM, 1, 4, 5 7.1]
saṃ jyotiṣā jyotiriti jyotir vā itarasyāmājyam bhavati jyotiritarasyāṃ te hyetadubhe jyotiṣī saṃgacchete tasmādevaṃ samanakti | [ŚBM, 1, 4, 5 7.2]
athāto manasaścaiva vācaśca | [ŚBM, 1, 4, 5 8.1]
ahambhadra uditam manaśca ha vai vākcāhambhadra ūdāte | [ŚBM, 1, 4, 5 8.2]
taddha mana uvāca | [ŚBM, 1, 4, 5 9.1]
ahameva tvacchreyo 'smi na vai mayā tvaṃ kiṃ canānabhigataṃ vadasi sā yanmama tvaṃ kṛtānukarānuvartmāsy ahameva tvacchreyo 'smīti | [ŚBM, 1, 4, 5 9.2]
atha ha vāguvāca | [ŚBM, 1, 4, 5 10.1]
ahameva tvacchreyasyasmi yadvai tvaṃ vetthāhaṃ tadvijñapayāmyahaṃ saṃjñapayāmīti | [ŚBM, 1, 4, 5 10.2]
te prajāpatiṃ pratipraśnameyatuḥ | [ŚBM, 1, 4, 5 11.1]
sa prajāpatirmanasa evānūvāca mana eva tvacchreyo manaso vai tvaṃ kṛtānukarānuvartmāsi śreyaso vai pāpīyān kṛtānukaro 'nuvartmā bhavatīti | [ŚBM, 1, 4, 5 11.2]
sā ha vāk paroktā visiṣmiye | [ŚBM, 1, 4, 5 12.1]
tasyai garbhaḥ papāta sā ha vāk prajāpatim uvācāhavyavāḍ evāhaṃ tubhyam bhūyāsaṃ yāṃ mā parāvoca iti tasmādyatkiṃ ca prājāpatyaṃ yajñe kriyata upāṃśveva tatkriyate havyavāḍḍhi vākprajāpataya āsīt | [ŚBM, 1, 4, 5 12.2]
taddhaitaddevāḥ | [ŚBM, 1, 4, 5 13.1]
retaś carman vā yasminvā babhrus taddha sma pṛcchanty atreva tyād iti tato 'triḥ saṃbabhūva tasmād apyātreyyā yoṣitainasvy etasyai hi yoṣāyai vāco devatāyā ete sambhūtāḥ | [ŚBM, 1, 4, 5 13.2]
{ŚBM, 1, 5, 1}
sa vai pravarāyāśrāvayati | [ŚBM, 1, 5, 1 1.1]
tad yat pravarāyāśrāvayati yajño vā āśrāvaṇaṃ yajñam abhivyāhṛtyātha hotāram pravṛṇā iti tasmāt pravarāyāśrāvayati | [ŚBM, 1, 5, 1 1.2]
sa idhmasaṃnahanānyevābhipadyāśrāvayati | [ŚBM, 1, 5, 1 2.1]
sa yad vānārabhya yajñamadhvaryurāśrāvayedvepano vā ha syādanyāṃ vārttimārchet | [ŚBM, 1, 5, 1 2.2]
taddhaike | [ŚBM, 1, 5, 1 3.1]
vede stīrṇāyai barhirabhipadyāśrāvayantīdhmasya vā śakalam apacchidyābhipadyāśrāvayantīdaṃ vai kiṃcidyajñasyedaṃ yajñamabhipadyāśrāvayāma iti vadantas tad u tathā na kuryād etadvai kiṃcidyajñasya yairidhmaḥ saṃnaddho bhavaty agniṃ saṃmṛjanti tad v eva khalu yajñamabhipadyāśrāvayati tasmād idhmasaṃnahanāny evābhipadyāśrāvayet | [ŚBM, 1, 5, 1 3.2]
sa āśrāvya | [ŚBM, 1, 5, 1 4.1]
ya eva devānāṃ hotā tamevāgre pravṛṇīte 'gnimeva tadagnaye caivaitaddevebhyaśca nihnute yadahāgre 'gnim pravṛṇīte tadagnaye nihnute 'tha yo devānāṃ hotā tamagre pravṛṇīte tad u devebhyo nihnute | [ŚBM, 1, 5, 1 4.2]
sa āha | [ŚBM, 1, 5, 1 5.1]
agnirdevo daivyo hotety agnirhi devānāṃ hotā tasmādāhāgnirdevo daivyo hoteti tadagnaye caiva devebhyaśca nihnute yadahāgre 'gnimāha tadagnaye nihnute 'tha yo devānāṃ hotā tamagra āha tad u devebhyo nihnute | [ŚBM, 1, 5, 1 5.2]
devānyakṣadvidvāṃścikitvāniti | [ŚBM, 1, 5, 1 6.1]
eṣa vai devānanuvidvānyadagniḥ sa enānanuvidvān anuṣṭhyā yakṣad ity evaitad āha | [ŚBM, 1, 5, 1 6.2]
manuṣvadbharatavaditi | [ŚBM, 1, 5, 1 7.1]
manurha vā agre yajñeneje tadanukṛtyemāḥ prajā yajante tasmādāha manuṣvaditi manoryajña ity u vā āhus tasmād v evāha manuṣvaditi | [ŚBM, 1, 5, 1 7.2]
bharatavaditi | [ŚBM, 1, 5, 1 8.1]
eṣa hi devebhyo havyam bharati tasmādbharato 'gnirityāhureṣa u vā imāḥ prajāḥ prāṇo bhūtvā bibharti tasmād v evāha bharatavaditi | [ŚBM, 1, 5, 1 8.2]
athārṣeyam pravṛṇīte | [ŚBM, 1, 5, 1 9.1]
ṛṣibhyaścaivainametaddevebhyaśca nivedayatyayam mahāvīryo yo yajñam prāpaditi tasmādārṣeyam pravṛṇīte | [ŚBM, 1, 5, 1 9.2]
parastādarvākpravṛṇīte | [ŚBM, 1, 5, 1 10.1]
parastāddhyarvācyaḥ prajāḥ prajāyante jyāyasaspataya u caivaitannihnuta idaṃ hi pitaivāgre 'tha putro 'tha pautras tasmāt parastād arvāk pravṛṇīte | [ŚBM, 1, 5, 1 10.2]
sa ārṣeyamuktvāha | [ŚBM, 1, 5, 1 11.1]
brahmaṇvaditi brahma hyagnis tasmādāha brahmaṇvad ity ā ca vakṣaditi tadyā evaitaddevatā āvoḍhavā āha tā evaitad āhā ca vakṣaditi | [ŚBM, 1, 5, 1 11.2]
brāhmaṇā asya yajñasya prāvitāra iti | [ŚBM, 1, 5, 1 12.1]
ete vai brāhmaṇā yajñasya prāvitāro ye 'nūcānā ete hyenaṃ tanvata eta enaṃ janayanti tad u tebhyo nihnute tasmādāha brāhmaṇā asya yajñasya prāvitāra iti | [ŚBM, 1, 5, 1 12.2]
asau mānuṣa iti | [ŚBM, 1, 5, 1 13.1]
tadimam mānuṣaṃ hotāraṃ pravṛṇīte hotā haiṣa purāthaitarhi hotā | [ŚBM, 1, 5, 1 13.2]
sa pravṛto hotā | [ŚBM, 1, 5, 1 14.1]
japati devatā upadhāvati yathānuṣṭhyā devebhyo vaṣaṭkuryādyathānuṣṭhyā devebhyo havyaṃ vahedyathā na hvaledevaṃ devatā upadhāvati | [ŚBM, 1, 5, 1 14.2]
tatra japati etat tvā deva savitarvṛṇata iti tatsavitāram prasavāyopadhāvati sa hi devānām prasavitāgniṃ hotrāyeti tadagnaye caivaitaddevebhyaśca nihnute yadahāgre 'gnimāha tadagnaye nihnute 'tha yo devānāṃ hotā tamagra āha tad u devebhyo nihnute | [ŚBM, 1, 5, 1 15.1]
saha pitrā vaiśvānareṇeti | [ŚBM, 1, 5, 1 16.1]
saṃvatsaro vai pitā vaiśvānaraḥ prajāpatis tat saṃvatsarāyaivaitat prajāpataye nihnute 'gne pūṣanbṛhaspate pra ca vada pra ca yajety anuvakṣyanvā etadyakṣyanbhavati tadaitābhya evaitaddevatābhyo nihnute yūyamanubrūta yūyaṃ yajateti | [ŚBM, 1, 5, 1 16.2]
vasūnāṃ rātau syāma | [ŚBM, 1, 5, 1 17.1]
rudrāṇāmurvyāyāṃ svādityā aditaye syāmānehasa ityete vai trayā devā yadvasavo rudrā ādityā eteṣāmabhiguptau syāmetyevaitadāha | [ŚBM, 1, 5, 1 17.2]
juṣṭāmadya devebhyo vācam udyāsam iti | [ŚBM, 1, 5, 1 18.1]
juṣṭamadya devebhyo 'nūcyāsam ity evaitadāha taddhi samṛddhaṃ yo juṣṭaṃ devebhyo 'nubravat | [ŚBM, 1, 5, 1 18.2]
juṣṭām brahmabhya iti | [ŚBM, 1, 5, 1 19.1]
juṣṭamadya brāhmaṇebhyo 'nūcyāsam ity evaitadāha taddhi samṛddham yo juṣṭam brāhmaṇebhyo 'nubravat | [ŚBM, 1, 5, 1 19.2]
juṣṭāṃ narāśaṃsāyeti | [ŚBM, 1, 5, 1 20.1]
prajā vai naras tat sarvābhyaḥ prajābhya āha taddhi samṛddhaṃ yaśca veda yaśca na sādhvanvavocatsādhvanvavocadityeva visṛjyante yadadya hotṛvarye jihmaṃ cakṣuḥ parāpatat agniṣ ṭat punar ābhriyājjātavedā vicarṣaṇiriti yathā yānagre 'gnīnhotrāya prāvṛṇata te prādhanvannevaṃ yanme 'tra pravareṇāmāyi tanme punar āpyāyayetyevaitad āha tatho hāsyaitat punar āpyāyate | [ŚBM, 1, 5, 1 20.2]
athādhvaryuṃ cāgnīdhaṃ ca saṃmṛśati | [ŚBM, 1, 5, 1 21.1]
mano vā adhvaryur vāgghotā tanmanaścaivaitadvācaṃ ca saṃdadhāti | [ŚBM, 1, 5, 1 21.2]
tatra japati | [ŚBM, 1, 5, 1 22.1]
ṣaṇmorvīr aṃhasas pāntvagniśca pṛthivī cāpaśca vājaścāhaśca rātriścetyetā mā devatā ārtter gopāyantv ity evaitadāha tasyo hi na hvalāsti yametā devatā ārttergopāyeyuḥ | [ŚBM, 1, 5, 1 22.2]
atha hotṛṣadanamupāvartate | [ŚBM, 1, 5, 1 23.1]
sa hotṛṣadanādekaṃ tṛṇaṃ nirasyati nirastaḥ parāvasuriti parāvasurha vai nāmāsurāṇāṃ hotā sa tamevaitaddhotṛṣadanānnirasyati | [ŚBM, 1, 5, 1 23.2]
atha hotṛṣadana upaviśati | [ŚBM, 1, 5, 1 24.1]
idamahamarvāvasoḥ sadane sīdāmīty arvāvasurvai nāma devānāṃ hotā tasyaivaitat sadane sīdati | [ŚBM, 1, 5, 1 24.2]
tatra japati viśvakarmaṃs tanūpā asi mā modoṣiṣṭam mā mā hiṃsiṣṭam eṣa vāṃ loka ityudaṅṅejaty antarā vā etad āhavanīyaṃ ca gārhapatyaṃ cāste tad u tābhyāṃ nihnute mā modoṣiṣṭam mā mā hiṃsiṣṭamiti tathā hainametau na hiṃstaḥ | [ŚBM, 1, 5, 1 25.1]
athāgnimīkṣamāṇo japati | [ŚBM, 1, 5, 1 26.1]
viśve devāḥ śāstana mā yatheha hotā vṛto manavai yanniṣadya pra me brūta bhāgadheyaṃ yathā vo yena pathā havyam ā vo vahānīti yathā yebhyaḥ pakvaṃ syāt tān brūyād v anu mā śāsta yathā va āhariṣyāmi yathā vaḥ parivekṣyāmīty evamevaitad deveṣu praśāsanamicchate 'nu mā śāsta yathā vo 'nuṣṭhyā vaṣaṭkuryām anuṣṭhyā havyaṃ vaheyam iti tasmād evaṃ japati | [ŚBM, 1, 5, 1 26.2]
{ŚBM, 1, 5, 2}
agnirhotā vettvagnerhotramiti agniridaṃ hotā vettvityevaitadāhāgnerhotramiti tasyo hi hotraṃ vettu prāvitramiti yajño vai prāvitraṃ vettu yajñam ityevaitadāha sādhu te yajamāna devateti sādhu te yajamāna devatā yasya te 'gnirhotety evaitadāha ghṛtavatīmadhvaryo srucam āsyasveti tad adhvaryuṃ prasauti sa yadekāmivāha | [ŚBM, 1, 5, 2 1.1]
yajamāna eva juhūmanu | [ŚBM, 1, 5, 2 2.1]
yo 'smā arātīyati sa upabhṛtamanu sa yaddve iva brūyādyajamānāya dviṣantam bhrātṛvyam pratyudyāminaṃ kuryād attaiva juhūmanvādya upabhṛtamanu sa yaddve iva brūyādattra ādyam pratyudyāminaṃ kuryāt tasmādekāmivaivāha | [ŚBM, 1, 5, 2 2.2]
devayuvaṃ viśvavārāmiti | [ŚBM, 1, 5, 2 3.1]
upastautyevaināmetanmahayatyeva yadāha devayuvaṃ viśvavārām itīḍāmahai devāṁ īḍenyān namasyāma namasyānyajāma yajñiyān itīḍāmahai tāndevānya īḍenyā namasyāma tānye namasyā yajāma yajñiyān iti manuṣyā vā īḍenyāḥ pitaro namasyā devā yajñiyāḥ | [ŚBM, 1, 5, 2 3.2]
yā vai prajā yajñe 'nanvābhaktāḥ | [ŚBM, 1, 5, 2 4.1]
parābhūtā vai tā evamevaitadyā imāḥ prajā aparābhūtās tā yajña ābhajati manuṣyānanu paśavo devānanu vayāṃsyoṣadhayo vanaspatayo yadidaṃ kiṃcaivam u tatsarvaṃ yajña ābhaktam | [ŚBM, 1, 5, 2 4.2]
tā vā etāḥ | [ŚBM, 1, 5, 2 5.1]
nava vyāhṛtayo bhavanti naveme puruṣe prāṇā etānevāsminnetaddadhāti tasmānnava vyāhṛtayo bhavanti | [ŚBM, 1, 5, 2 5.2]
yajño ha devebhyo 'pacakrāma | [ŚBM, 1, 5, 2 6.1]
taṃ devā anvamantrayantā naḥ śṛṇūpa na āvartasveti so 'stu tathetyeva devānupāvavarta tenopāvṛttena devā ayajanta teneṣṭvaitadabhavanyadidaṃ devāḥ | [ŚBM, 1, 5, 2 6.2]
sa yadāśrāvayati | [ŚBM, 1, 5, 2 7.1]
yajñamevaitadanumantrayata ā naḥ śṛṇūpa na āvartasvety atha yatpratyāśrāvayati yajña evaitad upāvartate 'stu tatheti tenopāvṛttena retasā bhūtenartvijaḥ sampradāyaṃ caranti yajamānena parokṣaṃ yathā pūrṇapātreṇa sampradāyaṃ careyurevamanenartvijaḥ sampradāyaṃ caranti tad vācaivaitat sampradāyaṃ caranti vāgghi yajño vāg u hi retas tad etenaivaitat saṃpradāyaṃ caranti | [ŚBM, 1, 5, 2 7.2]
so 'nubrūhītyevoktvādhvaryuḥ | [ŚBM, 1, 5, 2 8.1]
nāpavyāharen no eva hotāpavyāhared āśrāvayatyadhvaryus tad agnīdhaṃ yajña upāvartate | [ŚBM, 1, 5, 2 8.2]
so 'gnīn nāpavyāharet | [ŚBM, 1, 5, 2 9.1]
ā pratyāśrāvaṇāt pratyāśrāvayatyagnīt tat punaradhvaryuṃ yajña upāvartate | [ŚBM, 1, 5, 2 9.2]
so 'dhvaryurnāpavyāharet | [ŚBM, 1, 5, 2 10.1]
ā yajeti vaktor yajetyevādhvaryurhotre yajñaṃ samprayacchati | [ŚBM, 1, 5, 2 10.2]
sa hotā nāpavyāharet | [ŚBM, 1, 5, 2 11.1]
ā vaṣaṭkārāt taṃ vaṣaṭkāreṇāgnāveva yonau reto bhūtaṃ siñcaty agnirvai yonir yajñasya sa tataḥ prajāyata iti nu haviryajñe 'tha saumye 'dhvare | [ŚBM, 1, 5, 2 11.2]
sa vai grahaṃ gṛhītvādhvaryuḥ | [ŚBM, 1, 5, 2 12.1]
nāpavyāhared opākaraṇād upāvartadhvamityevādhvaryurudgātṛbhyo yajñaṃ samprayacchati | [ŚBM, 1, 5, 2 12.2]
ta udgātāro nāpavyāhareyuḥ | [ŚBM, 1, 5, 2 13.1]
ottamāyā eṣottametyevodgātāro hotre yajñaṃ samprayacchanti | [ŚBM, 1, 5, 2 13.2]
sa hotā nāpavyāharet | [ŚBM, 1, 5, 2 14.1]
ā vaṣaṭkārāt taṃ vaṣaṭkāreṇāgnāveva yonau reto bhūtaṃ siñcaty agnirvai yonir yajñasya sa tataḥ prajāyate | [ŚBM, 1, 5, 2 14.2]
sa yaddha so 'pavyāharet | [ŚBM, 1, 5, 2 15.1]
yaṃ yajña upāvartate yathā pūrṇapātram parāsiñcedevaṃ ha sa yajamānam parāsiñcet sa yatra haivamṛtvijaḥ saṃvidānā yajñena caranti sarvameva tatra kalpate na muhyati tasmādevameva yajño bhartavyaḥ | [ŚBM, 1, 5, 2 15.2]
tā vā etāḥ | [ŚBM, 1, 5, 2 16.1]
pañca vyāhṛtayo bhavanty o śrāvayāstu śrauṣaḍyaja ye yajāmahe vauṣaḍiti pāṅkto yajñaḥ pāṅktaḥ paśuḥ pañcartavaḥ saṃvatsarasyaiṣaikā yajñasya mātraiṣā sampat | [ŚBM, 1, 5, 2 16.2]
tāsāṃ saptadaśākṣarāṇi | [ŚBM, 1, 5, 2 17.1]
saptadaśo vai prajāpatiḥ prajāpatiryajña eṣaikā yajñasya mātraiṣā sampat | [ŚBM, 1, 5, 2 17.2]
o śrāvayeti vai devāḥ | [ŚBM, 1, 5, 2 18.1]
purovātaṃ sasṛjire 'stu śrauṣaḍityabhrāṇi samaplāvayan yajeti vidyutaṃ ye yajāmaha iti stanayitnuṃ vaṣaṭkāreṇaiva prāvarṣayan | [ŚBM, 1, 5, 2 18.2]
sa yadi vṛṣṭikāmaḥ syāt | [ŚBM, 1, 5, 2 19.1]
yadīṣṭyā vā yajeta darśapūrṇamāsayor vaiva brūyād vṛṣṭikāmo vā asmīti tatro adhvaryuṃ brūyāt purovātaṃ ca vidyutaṃ ca manasā dhyāyetyabhrāṇi manasā dhyāyetyagnīdhaṃ stanayitnuṃ ca varṣaṃ ca manasā dhyāyeti hotāraṃ sarvāṇyetāni manasā dhyāyeti brahmāṇaṃ varṣati haiva tatra yatraivamṛtvijaḥ saṃvidānā yajñena caranti | [ŚBM, 1, 5, 2 19.2]
o śrāvayeti vai devāḥ | [ŚBM, 1, 5, 2 20.1]
virājam abhyājuhuvur astu śrauṣaḍiti vatsam upāvāsṛjan yajetyudajayan ye yajāmaha ity upāsīdan vaṣaṭkāreṇaiva virājam aduhateyaṃ vai virāḍ asyai vā eṣa doha evaṃ ha vā asmā iyaṃ virāṭ sarvān kāmānduhe ya evametaṃ virājo dohaṃ veda | [ŚBM, 1, 5, 2 20.2]
{ŚBM, 1, 5, 3}
ṛtavo ha vai prayājāḥ | [ŚBM, 1, 5, 3 1.1]
tasmātpañca bhavanti pañca hyṛtavaḥ | [ŚBM, 1, 5, 3 1.2]
devāśca vā asurāśca | [ŚBM, 1, 5, 3 2.1]
ubhaye prājāpatyāḥ paspṛdhira etasminyajñe prajāpatau pitari saṃvatsare 'smākamayam bhaviṣyatyasmākamayam bhaviṣyatīti | [ŚBM, 1, 5, 3 2.2]
tato devāḥ | [ŚBM, 1, 5, 3 3.1]
arcantaḥ śrāmyantaścerus ta etānprayājāndadṛśus tairayajanta tair ṛtūnt saṃvatsaram prājayann ṛtubhyaḥ saṃvatsarāt sapatnān antarāyaṃs tasmātprajayāḥ prajayā ha vai nāmaitadyatprayājā iti tatho evaiṣa etair ṛtūnt saṃvatsaram prayajaty ṛtubhyaḥ saṃvatsarātsapatnānantareti tasmātprayājairyajate | [ŚBM, 1, 5, 3 3.2]
te vā ājyahaviṣo bhavanti | [ŚBM, 1, 5, 3 4.1]
vajro vā ājyametena vai devā vajreṇājyenartūnt saṃvatsaram prājayannṛtubhyaḥ saṃvatsarāt sapatnānantarāyaṃs tatho evaiṣa etena vajreṇājyenartūnt saṃvatsaram prajayaty ṛtubhyaḥ saṃvatsarātsapatnān antareti tasmādājyahaviṣo bhavanti | [ŚBM, 1, 5, 3 4.2]
etadvai saṃvatsarasya svam payaḥ | [ŚBM, 1, 5, 3 5.1]
yadājyaṃ tatsvenaivainametatpayasā devāḥ svyakurvata tatho evainameṣa etat svenaiva payasā svīkurute tasmādājyahaviṣo bhavanti | [ŚBM, 1, 5, 3 5.2]
sa yatraiva tiṣṭhanprayājebhya āśrāvayet | [ŚBM, 1, 5, 3 6.1]
tata eva nāpakrāmet saṃgrāmo vā eṣa saṃnidhīyate yaḥ prayājair yajate yataro vai saṃyattayoḥ parājayate 'pa vai saṃkrāmaty abhitarām u vai jayan krāmati tasmādabhitarāmabhitarāmeva krāmed abhitarām abhitarām āhutīrjuhuyāt | [ŚBM, 1, 5, 3 6.2]
tad u tathā na kuryāt | [ŚBM, 1, 5, 3 7.1]
yatraiva tiṣṭhanprayājebhya āśrāvayettata eva nāpakrāmed yatro eva samiddhatamam manyeta tadāhutīr juhuyāt samiddhahomena hyeva samṛddhā āhutayaḥ | [ŚBM, 1, 5, 3 7.2]
sa āśrāvyāha | [ŚBM, 1, 5, 3 8.1]
samidho yajeti tadvasantaṃ saminddhe sa vasantaḥ samiddho 'nyān ṛtūnt saminddha ṛtavaḥ samiddhāḥ prajāśca prajanayantyoṣadhīśca pacanti tad v eva khalu sarvānṛtūnnirāhātha yaja yajety evottarān āhājāmitāyai jāmi ha kuryād yat tanūnapātaṃ yajeḍo yajeti brūyāt tasmād yaja yajetyevottarānāha | [ŚBM, 1, 5, 3 8.2]
sa vai samidho yajati | [ŚBM, 1, 5, 3 9.1]
vasanto vai samidvasantameva taddevā avṛñjata vasantāt sapatnān antarāyan vasantam evaiṣa etadvṛṅkte vasantāt sapatnān antareti tasmātsamidho yajati | [ŚBM, 1, 5, 3 9.2]
atha tanūnapātaṃ yajati | [ŚBM, 1, 5, 3 10.1]
grīṣmo vai tanūnapād grīṣmo hyāsām prajānāṃ tanūstapati grīṣmameva taddevā avṛñjata grīṣmātsapatnānantarāyan grīṣmamevaiṣa etadvṛṅkte grīṣmātsapatnānantareti tasmāttanūnapātaṃ yajati | [ŚBM, 1, 5, 3 10.2]
atheḍo yajati | [ŚBM, 1, 5, 3 11.1]
varṣā vā iḍa iti hi varṣā iḍo yadidaṃ kṣudraṃ sarīsṛpaṃ grīṣmahemantābhyāṃ nityaktam bhavati tadvarṣā īḍitam ivānnam icchamānaṃ carati tasmādvarṣā iḍo varṣā eva taddevā avṛñjata varṣābhyaḥ sapatnān antarāyan varṣā u evaiṣa etadvṛṅkte varṣābhyaḥ sapatnānantareti tasmādiḍo yajati | [ŚBM, 1, 5, 3 11.2]
atha barhiryajati | [ŚBM, 1, 5, 3 12.1]
śaradvai barhiriti hi śarad barhir yā imā oṣadhayo grīṣmahemantābhyāṃ nityaktā bhavanti tā varṣā vardhante tāḥ śaradi barhiṣo rūpaṃ prastīrṇāḥ śere tasmāccharad barhiḥ śaradameva taddevā avṛñjata śaradaḥ sapatnāntarāyañcharadam evaiṣa etadvṛṅkte śaradaḥ sapatnānantareti tasmād barhiryajati | [ŚBM, 1, 5, 3 12.2]
atha svāhā svāheti yajati | [ŚBM, 1, 5, 3 13.1]
anto vai yajñasya svāhākāro 'nta ṛtūnāṃ hemanto vasantāddhi parārdhyo 'ntenaiva tadantaṃ devā avṛñjatāntenāntāt sapatnān antarāyann anteno evaiṣa etadantaṃ vṛṅkte 'ntenāntātsapatnānantareti tasmātsvāheti yajati | [ŚBM, 1, 5, 3 13.2]
tadvā etat | [ŚBM, 1, 5, 3 14.1]
vasanta eva hemantāt punarasur etasmāddhyeṣa punarbhavati punarha vā asmiṃlloke bhavati ya evametad veda | [ŚBM, 1, 5, 3 14.2]
sa vai vyantu vetviti yajati | [ŚBM, 1, 5, 3 15.1]
ajāmitāyai jāmi ha kuryād yad vyantu vyantviti vaiva yajed vetu vetviti vā vyantviti vai yoṣā vetviti vṛṣā mithunamevaitatprajananaṃ kriyate tasmādvyantu vetviti yajati | [ŚBM, 1, 5, 3 15.2]
atha caturthe prayāje samānayati barhiṣi | [ŚBM, 1, 5, 3 16.1]
prajā vai barhī reta ājyaṃ tatprajāsvevaitadretaḥ sicyate tena retasā siktenemāḥ prajāḥ punarabhyāvartam prajāyante tasmāccaturthe prayāje samānayati barhiṣi | [ŚBM, 1, 5, 3 16.2]
saṃgrāmo vā eṣa saṃnidhīyate | [ŚBM, 1, 5, 3 17.1]
yaḥ prayājairyajate yataraṃ vai saṃyattayor mitram āgacchati sa jayati tadetadupabhṛto 'dhi juhūm mitram āgacchati tena prajayati tasmāccaturthe prayāje samānayati barhiṣi | [ŚBM, 1, 5, 3 17.2]
yajamāna eva juhūmanu | [ŚBM, 1, 5, 3 18.1]
yo 'smā arātīyati sa upabhṛtam anu yajamānāyaivaitaddviṣantam bhrātṛvyam baliṃ hārayaty attaiva juhūmanvādya upabhṛtamanv attra evaitadādyam baliṃ hārayati tasmāccaturthe prayāje samānayati | [ŚBM, 1, 5, 3 18.2]
sa vā anavamṛśant samānayati | [ŚBM, 1, 5, 3 19.1]
sa yaddhāvamṛśed yajamānaṃ dviṣatā bhrātṛvyenāvamṛśed attāram ādyenāvamṛśet tasmād anavamṛśant samānayati | [ŚBM, 1, 5, 3 19.2]
athottarāṃ juhūmadhyūhati | [ŚBM, 1, 5, 3 20.1]
yajamānam evaitad dviṣati bhrātṛvye 'dhyūhaty attāramādye 'dhyūhati tasmāduttarāṃ juhūmadhyūhati | [ŚBM, 1, 5, 3 20.2]
devā ha vā ūcuḥ | [ŚBM, 1, 5, 3 21.1]
hanta vijitamevānu sarvaṃ yajñaṃ saṃsthāpayāma yadi no 'surarakṣasānyāsajeyuḥ saṃsthita eva no yajñaḥ syāditi | [ŚBM, 1, 5, 3 21.2]
ta uttame prayāje | [ŚBM, 1, 5, 3 22.1]
svāhākāreṇaiva sarvaṃ yajñaṃ samasthāpayant svāhāgnimiti tad āgneyam ājyabhāgaṃ samasthāpayant svāhā somamiti tat saumyamājyabhāgaṃ samasthāpayant svāhāgnimiti tadya eṣa ubhayatrācyuta āgneyaḥ puroḍāśo bhavati taṃ samasthāpayan | [ŚBM, 1, 5, 3 22.2]
atha yathādevataṃ | [ŚBM, 1, 5, 3 23.1]
svāhā devā ājyapā iti tat prayājānuyājānt samasthāpayan prayājānuyājā vai devā ājyapā juṣāṇo agnirājyasya vetviti tadagniṃ sviṣṭakṛtaṃ samasthāpayannagnirhi sviṣṭakṛt sa eṣo 'pyetarhi tathaiva yajñaṃ saṃtiṣṭhate yathaivainaṃ devāḥ samasthāpayaṃstasmāduttame prayāje svāhāsvāheti yajati yāvanti havīṃṣi bhavanti vijitam evaitad anu sarvaṃ yajñaṃ saṃsthāpayati tasmād yad ata ūrdhvaṃ viloma yajñe kriyeta na tad ādriyeta saṃsthito me yajña iti ha vidyāt sa haiṣa yajño yātayāmevāsa yathā vaṣaṭkṛtaṃ hutaṃ svāhākṛtam | [ŚBM, 1, 5, 3 23.2]
te devā akāmayanta | [ŚBM, 1, 5, 3 24.1]
kathaṃ nvimaṃ yajñam punar āpyāyayemāyātayāmānaṃ kuryāma tenāyātayāmnā pracaremeti | [ŚBM, 1, 5, 3 24.2]
sa yajjuhvāmājyam pariśiṣṭamāsīt | [ŚBM, 1, 5, 3 25.1]
yena yajñaṃ samasthāpayaṃstenaiva yathāpūrvaṃ havīṃṣyabhyaghārayan punarevaināni tad āpyāyayann ayātayāmānyakurvann ayātayāma hyājyaṃ tasmāduttamam prayājamiṣṭvā yathāpūrvaṃ havīṃṣy abhighārayati punarevaināni tadāpyāyayatyayātayāmāni karotyayātayāma hyājyaṃ tasmādyasya kasya ca haviṣo 'vadyati punar eva tad abhighārayati sviṣṭakṛta eva tat punar āpyāyaty ayātayāma karoty atha yadā sviṣṭakṛte 'vadyati na tataḥ punar abhighārayati no hi tataḥ kāṃcana haviṣo 'gnāvāhutiṃ hoṣyan bhavati | [ŚBM, 1, 5, 3 25.2]
{ŚBM, 1, 5, 4}
sa vai samidho yajati | [ŚBM, 1, 5, 4 1.1]
prāṇā vai samidhaḥ prāṇānevaitat saminddhe prāṇairhyayam puruṣaḥ samiddhas tasmād abhimṛśeti brūyād yadyupatāpī syāt sa yadyuṣṇaḥ syād aiva tāvacchaṃseta samiddho hi sa tāvadbhavati yady u śītaḥ syānnāśaṃseta tat prāṇān evāsminnetad dadhāti tasmātsamidho yajati | [ŚBM, 1, 5, 4 1.2]
atha tanūnapātaṃ yajati | [ŚBM, 1, 5, 4 2.1]
reto vai tanūnapād reta evaitatsiñcati tasmāttanūnapātaṃ yajati | [ŚBM, 1, 5, 4 2.2]
atheḍo yajati | [ŚBM, 1, 5, 4 3.1]
prajā vā iḍo yadā vai retaḥ siktaṃ prajāyate 'tha tad īḍitam ivānnam icchamānaṃ carati tat praivaitajjanayati tasmādiḍo yajati | [ŚBM, 1, 5, 4 3.2]
atha barhiryajati | [ŚBM, 1, 5, 4 4.1]
bhūmā vai barhir bhūmānam evaitat prajanayati tasmādbarhiryajati | [ŚBM, 1, 5, 4 4.2]
atha svāhāsvāheti yajati | [ŚBM, 1, 5, 4 5.1]
hemanto vā ṛtūnāṃ svāhākāro hemanto hīmāḥ prajāḥ svaṃ vaśamupanayate tasmāddhemanmlāyanty oṣadhayaḥ pra vanaspatīnām palāśāni mucyante pratitarām iva vayāṃsi bhavanty adhastarāmiva vayāṃsi patanti vipatitalomeva pāpaḥ puruṣo bhavati hemanto hīmāḥ prajāḥ svaṃ vaśamupanayate svī ha vai tamardhaṃ kurute śriye 'nnādyāya yasminnardhe bhavati ya evam etad veda | [ŚBM, 1, 5, 4 5.2]
devāśca vā asurāśca | [ŚBM, 1, 5, 4 6.1]
ubhaye prājāpatyāḥ paspṛdhire te daṇḍair dhanurbhirna vyajayanta te hāvijayamānā ūcur hanta vācyeva brahman vijigīṣāmahai sa yo no vācaṃ vyāhṛtām mithunena nānunikrāmāt sa sarvam parājayātā atha sarvam itare jayāniti tatheti devā abruvaṃste devā indramabruvan vyāhareti | [ŚBM, 1, 5, 4 6.2]
sa indro 'bravīt | [ŚBM, 1, 5, 4 7.1]
eko mamety athāsmākam eketītare 'bruvaṃs tad u tan mithunam evāvindan mithunaṃ hyekaścaikā ca | [ŚBM, 1, 5, 4 7.2]
dvau mametīndro 'bravīt | [ŚBM, 1, 5, 4 8.1]
athāsmākaṃ dve itītare 'bruvaṃs tad u tan mithunam evāvindan mithunaṃ hi dvau ca dve ca | [ŚBM, 1, 5, 4 8.2]
trayo mametīndro 'bravīt | [ŚBM, 1, 5, 4 9.1]
athāsmākaṃ tisra itītare 'bruvaṃs tad u tan mithunamevāvindan mithunaṃ hi trayaśca tisraśca | [ŚBM, 1, 5, 4 9.2]
catvāro mametīndro 'bravīt | [ŚBM, 1, 5, 4 10.1]
athāsmākaṃ catasra itītare 'bruvaṃs tad u tan mithunamevāvindan mithunaṃ hi catvāraśca catasraśca | [ŚBM, 1, 5, 4 10.2]
pañca mametīndro 'bravīt | [ŚBM, 1, 5, 4 11.1]
tata itare mithunaṃ nāvindan no hyata ūrdhvaṃ mithunamasti pañca pañceti hyevaitad ubhayam bhavati tato 'surāḥ sarvam parājayanta sarvasmāddevā asurān ajayant sarvasmātsapatnān asurān nirabhajan | [ŚBM, 1, 5, 4 11.2]
tasmātprathame prayāja iṣṭe brūyāt | [ŚBM, 1, 5, 4 12.1]
eko mametyekā tasya yamahaṃ dveṣmīti yady u na dviṣyād yo 'smān dveṣṭi yaṃ ca vayaṃ dviṣma iti brūyāt | [ŚBM, 1, 5, 4 12.2]
dvau mameti dvitīye prayāje | [ŚBM, 1, 5, 4 13.1]
dve tasya yo 'smāndveṣṭi yaṃ ca vayaṃ dviṣma iti | [ŚBM, 1, 5, 4 13.2]
trayo mameti tṛtīye prayāje | [ŚBM, 1, 5, 4 14.1]
tisrastasya yo 'smāndveṣṭi yaṃ ca vayaṃ dviṣma iti | [ŚBM, 1, 5, 4 14.2]
catvāro mameti caturthe prayāje | [ŚBM, 1, 5, 4 15.1]
catasrastasya yo 'smāndveṣṭi yaṃca vayaṃ dviṣma iti | [ŚBM, 1, 5, 4 15.2]
pañca mameti pañcame prayāje | [ŚBM, 1, 5, 4 16.1]
na tasya kiṃcana yo 'smāndveṣṭi yaṃ ca vayaṃ dviṣma iti sa pañca pañcetyeva bhavanparābhavati tathāsya sarvaṃ saṃvṛṅkte sarvasmātsapatnānnirbhajati ya evametadveda | [ŚBM, 1, 5, 4 16.2]
{ŚBM, 1, 8, 1}
manave ha vai prātar avanegyam udakam ājahruḥ yathā idam pāṇibhyām avanejanāya āharanti | [ŚBM, 1, 8, 1 490263_1]
evam tasya avanenijānasya matsyaḥ pāṇī āpede | [ŚBM, 1, 8, 1 490263_2]
sa ha asmai vācam uvāda bibhṛhi mā pārayiṣyāmi tvā iti | [ŚBM, 1, 8, 1 490264_1]
kasmāt mā pārayiṣyasi iti | [ŚBM, 1, 8, 1 490265_1]
aughaḥ imāḥ sarvāḥ prajāḥ nirvoḍhā tatas tvā pārayitāsmi iti | [ŚBM, 1, 8, 1 490265_2]
katham te bhṛtiḥ iti | [ŚBM, 1, 8, 1 490265_3]
sa ha uvāca yāvat vai kṣullakāḥ bhavāmaḥ bahvī vai naḥ tāvat nāṣṭrā bhavati uta matsyaḥ eva matsyam gilati kumbhyām mā agre bibharāsi sa yadā tām ativardhā atha karṣūm khātvā tasyām mā bibharāsi sa yadā tām ativardhā atha mā samudram abhyavaharāsi tarhi vai atināṣṭraḥ bhavitāsmi iti | [ŚBM, 1, 8, 1 490266_1]
śaśvat ha jhaṣaḥ āsa | [ŚBM, 1, 8, 1 490268_1]
sa hi jyeṣṭham vardhate | [ŚBM, 1, 8, 1 490269_1]
atha itithīm samām tadā oghaḥ āgantā tat mā nāvam upakalpya upāsāsai sa aughe utthite nāvam āpadyāsai tatas tvā pārayitāsmi iti | [ŚBM, 1, 8, 1 490269_2]
tam evam bhṛtvā samudram abhyavajahāra | [ŚBM, 1, 8, 1 490270_1]
sa yatithīm tat samām paridideśa tatithīm samām nāvam upakalpya upāsāṃcakre | [ŚBM, 1, 8, 1 490271_1]
sa aughe utthite nāvam āpede | [ŚBM, 1, 8, 1 490271_2]
tam sa matsyaḥ upanyāpupluve | [ŚBM, 1, 8, 1 490271_3]
tasya śṛṅge nāvaḥ pāśam pratimumoca | [ŚBM, 1, 8, 1 490271_4]
tena etam uttaram girim atidudrāva | [ŚBM, 1, 8, 1 490271_5]
sa ha uvāca apīparam vai tvā vṛkṣe nāvam pratibadhnīṣva tam tu tvā mā girau santam udakam antar chaitsīt yāvat udakam samavāyāt tāvat tāvat anvavasarpāsi iti | [ŚBM, 1, 8, 1 490272_1]
sa ha tāvat tāvat eva anvavasasarpa | [ŚBM, 1, 8, 1 490273_1]
tat api etat uttarasya gireḥ manoḥ avasarpaṇam iti | [ŚBM, 1, 8, 1 490273_2]
aughaḥ ha tāḥ sarvāḥ prajāḥ niruvāha | [ŚBM, 1, 8, 1 490273_3]
atha iha manuḥ eva ekaḥ pariśiśiṣe | [ŚBM, 1, 8, 1 490273_4]
saḥ arcan śrāmyan cacāra prajā kāmaḥ | [ŚBM, 1, 8, 1 490274_1]
tatra api pākayajñena īje | [ŚBM, 1, 8, 1 490275_1]
sa ghṛtam dadhi mastu āmikṣām iti apsu juhavāṃcakāra | [ŚBM, 1, 8, 1 490275_2]
tatas saṃvatsare yoṣit saṃbabhūva | [ŚBM, 1, 8, 1 490275_3]
sā ha pibdamānā iva udeyāya | [ŚBM, 1, 8, 1 490275_4]
tasyai ha sma ghṛtam pade saṃtiṣṭhate | [ŚBM, 1, 8, 1 490275_5]
tayā mitrāvaruṇau saṃjagmāte | [ŚBM, 1, 8, 1 490275_6]
tām ha ūcatuḥ kā asi iti | [ŚBM, 1, 8, 1 490276_1]
manoḥ duhitā iti | [ŚBM, 1, 8, 1 490277_1]
āvayoḥ brūṣva iti | [ŚBM, 1, 8, 1 490277_2]
na iti ha uvāca yaḥ eva mām ajījanata tasya eva aham asmi iti | [ŚBM, 1, 8, 1 490277_3]
tasyām apitvam īṣāte | [ŚBM, 1, 8, 1 490277_4]
tat vā jajñau tat vā na jajñau | [ŚBM, 1, 8, 1 490277_5]
ati tu eva iyāya | [ŚBM, 1, 8, 1 490277_6]
sā manum ājagāma | [ŚBM, 1, 8, 1 490277_7]
tām ha manuḥ uvāca kā asi iti | [ŚBM, 1, 8, 1 490278_1]
tava duhitā iti | [ŚBM, 1, 8, 1 490279_1]
katham bhagavati mama duhitā iti | [ŚBM, 1, 8, 1 490279_2]
yāḥ amūḥ apsu āhutīḥ ahauṣīḥ ghṛtam dadhi mastu āmikṣām tatas mām ajījanathāḥ sā āśīḥ asmi tām mā yajñe avakalpaya yajñe ced vai mā avakalpayiṣyasi bahuḥ prajayā paśubhiḥ bhaviṣyasi yām amuyā kām ca āśiṣam āśāsiṣyase sā te sarvā samardhiṣyate iti | [ŚBM, 1, 8, 1 490279_3]
yajñe | [ŚBM, 1, 8, 1 490279_4]
tām etat madhye yajñasya avākalpayat | [ŚBM, 1, 8, 1 490279_5]
madhyam hi etat yajñasya yat antarā prayāja anuyājān | [ŚBM, 1, 8, 1 490279_6]
tayā arcan śrāmyan cacāra prajā kāmaḥ | [ŚBM, 1, 8, 1 490280_1]
tayā imām prajātim prajajñe yā iyam manoḥ prajātiḥ | [ŚBM, 1, 8, 1 490281_1]
yām u enayā kām ca āśiṣam āśāsta sā asmai sarvā samārdhyata | [ŚBM, 1, 8, 1 490281_2]
sā eṣā nidānena yat iḍā | [ŚBM, 1, 8, 1 490282_1]
sa yaḥ ha evam vidvān iḍayā carati etām ha eva prajātim prajāyate yām manuḥ prājāyata | [ŚBM, 1, 8, 1 490283_1]
yām u enayā kām ca āśiṣam āśāste sā asmai sarvā samṛdhyate | [ŚBM, 1, 8, 1 490283_2]
sā vai pañcāvattā bhavati | [ŚBM, 1, 8, 1 490284_1]
paśavaḥ vai iḍā | [ŚBM, 1, 8, 1 490285_1]
pāṅktāḥ vai paśavaḥ | [ŚBM, 1, 8, 1 490285_2]
tasmāt pañcāvattā bhavati | [ŚBM, 1, 8, 1 490285_3]
sa samavadāya iḍām pūrva ardham puroḍāśasya praśīrya purastāt dhruvāyai nidadhāti | [ŚBM, 1, 8, 1 490287_1]
tām hotre pradāya dakṣiṇā atyeti | [ŚBM, 1, 8, 1 490287_2]
sa hotuḥ iha nilimpati | [ŚBM, 1, 8, 1 490288_1]
tat hotā oṣṭhayoḥ nilimpate | [ŚBM, 1, 8, 1 490289_1]
manasaspatinā te hutasya aśnāmi iṣe prāṇāya iti | [ŚBM, 1, 8, 1 490289_2]
atha hotuḥ iha nilimpati | [ŚBM, 1, 8, 1 490290_1]
tat hotā oṣṭhayoḥ nilimpate | [ŚBM, 1, 8, 1 490291_1]
vācaspatinā te hutasya aśnāmi ūrje udānāya iti | [ŚBM, 1, 8, 1 490291_2]
etat ha vai manuḥ bibhayāṃcakāra idam vai me taniṣṭham yajñasya yat iyam iḍā pāka yajñiyā yat vai me iha rakṣāṃsi yajñam na hiṃsyuḥ iti | [ŚBM, 1, 8, 1 490292_1]
tām etat purā rakṣobhyaḥ purā rakṣobhyaḥ iti eva prāpayata | [ŚBM, 1, 8, 1 490293_1]
tathā u eva enām eṣa etat purā rakṣobhyaḥ purā rakṣobhyaḥ iti eva prāpayate | [ŚBM, 1, 8, 1 490293_2]
atha yat pratyakṣam na prāśnāti na id anupahūtām prāśnāmi iti etat eva enām prāpayate yat oṣṭhayoḥ nilimpate | [ŚBM, 1, 8, 1 490293_3]
atha hotuḥ pāṇau samavadyati | [ŚBM, 1, 8, 1 490294_1]
samavattām eva satīm tat enām pratyakṣam hotari śrayati | [ŚBM, 1, 8, 1 490295_1]
tayā ātman śṛtayā hotā yajamānāya āśiṣam āśāste | [ŚBM, 1, 8, 1 490295_2]
tasmāt hotuḥ pāṇau samavadyati | [ŚBM, 1, 8, 1 490295_3]
atha upāṃśu upahvayate | [ŚBM, 1, 8, 1 490296_1]
etat ha vai manuḥ bibhayāṃcakāra idam vai me taniṣṭham yajñasya yat iyam iḍā pāka yajñiyā yat vai me iha rakṣāṃsi yajñam na hanyuḥ iti | [ŚBM, 1, 8, 1 490297_1]
tām etat purā rakṣobhyaḥ purā rakṣobhyaḥ iti eva upāṃśu upāhvayata | [ŚBM, 1, 8, 1 490297_2]
tathā u eva enām eṣa etat purā rakṣobhyaḥ purā rakṣobhyaḥ iti eva upāṃśu upahvayate | [ŚBM, 1, 8, 1 490297_3]
saḥ upahvayate upahūtam rathantaram saha pṛthivyā upa mām rathantaram saha pṛthivyā hvayatām upahūtam vāmadevyam saha antarikṣeṇa upa mām vāmadevyam saha antarikṣeṇa hvayatām upahūtam bṛhat saha divā upa mām bṛhat saha divā hvayatām iti | [ŚBM, 1, 8, 1 490298_1]
tat etām eva etat upahvayamānaḥ imān ca lokān upahvayate etāni ca sāmāni | [ŚBM, 1, 8, 1 490299_1]
upahūtāḥ gāvaḥ saha ṛṣabhāḥ iti | [ŚBM, 1, 8, 1 490300_1]
paśavaḥ vai iḍā | [ŚBM, 1, 8, 1 490301_1]
tat enām parokṣam upahvayate saha ṛṣabhāḥ iti | [ŚBM, 1, 8, 1 490301_2]
sa mithunām eva enām etat upahvayate | [ŚBM, 1, 8, 1 490301_3]
upahūtā saptahotrā iti | [ŚBM, 1, 8, 1 490302_1]
tat enām sapta hotrā saumyena adhvareṇa upahvayate | [ŚBM, 1, 8, 1 490303_1]
upahūtā iḍā taturiḥ iti | [ŚBM, 1, 8, 1 490304_1]
tat enām pratyakṣam upahvayate taturiḥ iti | [ŚBM, 1, 8, 1 490305_1]
sarvam hi eṣā pāpmānam tarati | [ŚBM, 1, 8, 1 490305_2]
tasmāt āha taturiḥ iti | [ŚBM, 1, 8, 1 490305_3]
upahūtaḥ sakhā bhakṣaḥ iti | [ŚBM, 1, 8, 1 490306_1]
prāṇau vai sakhā bhakṣaḥ | [ŚBM, 1, 8, 1 490307_1]
tat prāṇam upahvayate | [ŚBM, 1, 8, 1 490307_2]
upahūtam hek iti | [ŚBM, 1, 8, 1 490307_3]
tat śarīram upahvayate | [ŚBM, 1, 8, 1 490307_4]
tat sarvām upahvayate | [ŚBM, 1, 8, 1 490307_5]
atha pratipadyate iḍā upahūtā upahūtā iḍā upa u asmāṁ iḍā hvayatām iḍā upahūtā iti | [ŚBM, 1, 8, 1 490308_1]
tat upahūtām eva enām etat satīm pratyakṣam upahvayate yā vai sā āsīt | [ŚBM, 1, 8, 1 490309_1]
gauḥ vai sā āsīt | [ŚBM, 1, 8, 1 490309_2]
catuṣpadī vai gauḥ | [ŚBM, 1, 8, 1 490309_3]
tasmāt catuḥ upahvayate | [ŚBM, 1, 8, 1 490309_4]
sa vai catuḥ upahvayamānaḥ atha nānā iva upahvayate ajāmitāyai | [ŚBM, 1, 8, 1 490311_1]
jāmi ha kuryāt yat iḍā upahūtā iḍā upahūtā iti eva upahvayeta upahūtā iḍā iti vā | [ŚBM, 1, 8, 1 490311_2]
iḍā upahūtā iti tat arvācīm upahvayate upahūtā iḍā iti tat parācīm | [ŚBM, 1, 8, 1 490311_3]
upa u asmāṁ iḍā hvayatām iti | [ŚBM, 1, 8, 1 490311_4]
tat ātmānam ca eva etat na antareti | [ŚBM, 1, 8, 1 490311_5]
anyathā iva ca bhavati | [ŚBM, 1, 8, 1 490311_6]
iḍā upahūtā iti | [ŚBM, 1, 8, 1 490311_7]
tat punar arvācīm upahvayate | [ŚBM, 1, 8, 1 490311_8]
tat arvācīm ca eva enām etat parācīm ca upahvayate | [ŚBM, 1, 8, 1 490311_9]
mānavī ghṛtapadī iti | [ŚBM, 1, 8, 1 490312_1]
manuḥ hi etām agre ajanayata | [ŚBM, 1, 8, 1 490313_1]
tasmāt āha mānavī iti | [ŚBM, 1, 8, 1 490313_2]
ghṛtapadī iti | [ŚBM, 1, 8, 1 490313_3]
yat eva asyai ghṛtam pade samatiṣṭhata tasmāt āha ghṛtapadī iti | [ŚBM, 1, 8, 1 490313_4]
uta maitrāvaruṇī iti | [ŚBM, 1, 8, 1 490314_1]
yat eva mitrāvaruṇābhyām samagacchata saḥ eva maitrāvaruṇaḥ nyaṅgaḥ | [ŚBM, 1, 8, 1 490315_1]
brahmā deva kṛtā upahūtā iti | [ŚBM, 1, 8, 1 490315_2]
brahmā hi eṣām deva kṛtā upahūtā | [ŚBM, 1, 8, 1 490315_3]
upahūtāḥ daivyāḥ adhvaryavaḥ upahūtāḥ manuṣyāḥ iti | [ŚBM, 1, 8, 1 490315_4]
tat daivān ca eva adhvaryūn upahvayate ye ca mānuṣāḥ | [ŚBM, 1, 8, 1 490315_5]
vatsāḥ vai daivyāḥ adhvaryavaḥ | [ŚBM, 1, 8, 1 490315_6]
atha ye itare te mānuṣāḥ | [ŚBM, 1, 8, 1 490315_7]
ye imam yajñam avān ye ca yajñapatim vardhān iti | [ŚBM, 1, 8, 1 490316_1]
ete vai yajñam avanti ye brāhmaṇāḥ śuśruvāṃsaḥ anūcānāḥ | [ŚBM, 1, 8, 1 490317_1]
ete hi enam tanvate | [ŚBM, 1, 8, 1 490317_2]
ete enam janayanti | [ŚBM, 1, 8, 1 490317_3]
tat u tebhyaḥ nihnute | [ŚBM, 1, 8, 1 490317_4]
vatsāḥ u vai yajñapatim vardhanti | [ŚBM, 1, 8, 1 490317_5]
yasya hi ete bhūyiṣṭhāḥ bhavanti sa hi yajñapatiḥ vardhate | [ŚBM, 1, 8, 1 490317_6]
tasmāt āha ye ca yajñapatim vardhān iti | [ŚBM, 1, 8, 1 490317_7]
upahūte dyāvāpṛthivī pūrva je ṛtāvarī devī deva putre iti | [ŚBM, 1, 8, 1 490318_1]
tat ime dyāvāpṛthivī upahvayate yayoḥ idam sarvam adhi | [ŚBM, 1, 8, 1 490318_2]
upahūtaḥ ayam yajamānaḥ iti | [ŚBM, 1, 8, 1 490318_3]
tat yajamānam upahvayate | [ŚBM, 1, 8, 1 490318_4]
tat yat atra nāma na gṛhṇāti parokṣam hi atra āśīḥ yat iḍāyām | [ŚBM, 1, 8, 1 490318_5]
mānuṣam ha kuryāt yat nāma gṛhṇīyāt | [ŚBM, 1, 8, 1 490318_6]
vyṛddham vai tat yajñasya yat mānuṣam | [ŚBM, 1, 8, 1 490318_7]
na id vyṛddham yajñe karavāṇi iti | [ŚBM, 1, 8, 1 490318_8]
tasmāt na nāma gṛhṇāti | [ŚBM, 1, 8, 1 490318_9]
uttarasyām deva yajyāyām upahūtaḥ iti | [ŚBM, 1, 8, 1 490319_1]
tat asmai etad jīvātum eva parokṣam āśāste | [ŚBM, 1, 8, 1 490320_1]
jīvan hi pūrvam iṣṭvā atha aparam yajate | [ŚBM, 1, 8, 1 490320_2]
tat asmai etat prajām eva parokṣam āśāste | [ŚBM, 1, 8, 1 490321_1]
yasya hi prajā bhavati amum lokam ātmanā eti | [ŚBM, 1, 8, 1 490322_1]
atha asmin loke prajā yajate | [ŚBM, 1, 8, 1 490322_2]
tasmāt prajā uttarā deva yajyā | [ŚBM, 1, 8, 1 490322_3]
tat asmai etat paśūn eva parokṣam āśāste | [ŚBM, 1, 8, 1 490323_1]
yasya hi paśavaḥ bhavanti sa pūrvam iṣṭvā atha aparam yajate | [ŚBM, 1, 8, 1 490323_2]
bhūyasi haviṣkaraṇe upahūtaḥ iti | [ŚBM, 1, 8, 1 490324_1]
tat asmai etad jīvātum eva parokṣam āśāste | [ŚBM, 1, 8, 1 490325_1]
jīvan hi pūrvam iṣṭvā atha bhūyas bhūyas eva haviṣkaroti | [ŚBM, 1, 8, 1 490325_2]
tat asmai etat prajām eva parokṣam āśāste | [ŚBM, 1, 8, 1 490326_1]
yasya hi prajā bhavati ekaḥ ātmanā bhavati | [ŚBM, 1, 8, 1 490326_2]
atha uta daśadhā prajayā haviṣkriyate | [ŚBM, 1, 8, 1 490326_3]
tasmāt prajā bhūyaḥ haviṣkaraṇam | [ŚBM, 1, 8, 1 490326_4]
tat asmai etat paśūn eva parokṣam āśāste | [ŚBM, 1, 8, 1 490327_1]
yasya hi paśavaḥ bhavanti sa pūrvam iṣṭvā atha bhūyas bhūyas eva haviṣkaroti | [ŚBM, 1, 8, 1 490328_1]
eṣā vai āśīḥ jīveyam prajā me syāt śriyam gaccheyam iti | [ŚBM, 1, 8, 1 490329_1]
tat yat paśūn āśāste tad śriyam āśāste | [ŚBM, 1, 8, 1 490329_2]
śrīḥ hi paśavaḥ | [ŚBM, 1, 8, 1 490329_3]
tat etābhyām eva etat āśīrbhyām sarvam āptam | [ŚBM, 1, 8, 1 490329_4]
tasmāt vai ete atra dve āśiṣau kriyete | [ŚBM, 1, 8, 1 490329_5]
devāḥ me idam haviḥ juṣantām iti | [ŚBM, 1, 8, 1 490330_1]
tasmin upahūtaḥ iti | [ŚBM, 1, 8, 1 490331_1]
tat yajñasya eva etat samṛddhim āśāste | [ŚBM, 1, 8, 1 490331_2]
yat hi devāḥ haviḥ juṣante tena hi mahat jayati | [ŚBM, 1, 8, 1 490331_3]
tasmāt āha juṣantām iti | [ŚBM, 1, 8, 1 490331_4]
tām vai prāśnanti eva | [ŚBM, 1, 8, 1 490332_1]
na agnau juhvati | [ŚBM, 1, 8, 1 490333_1]
paśavaḥ vai iḍā | [ŚBM, 1, 8, 1 490333_2]
na id paśūn agnau pravṛṇajāma iti | [ŚBM, 1, 8, 1 490333_3]
tasmāt na agnau juhvati | [ŚBM, 1, 8, 1 490333_4]
prāṇeṣu eva hūyate hotari tvat yajamāne tvat adhvaryau tvat | [ŚBM, 1, 8, 1 490334_1]
atha yat pūrva ardham puroḍāśasya praśīrya purastāt dhruvāyai nidadhāti | [ŚBM, 1, 8, 1 490335_1]
yajamānaḥ vai dhruvā | [ŚBM, 1, 8, 1 490335_2]
tat yajamānasya prāśitam bhavati | [ŚBM, 1, 8, 1 490335_3]
atha yat pratyakṣam na prāśnāti na id asaṃsthite yajñe prāśnāni iti etat eva asya prāśitam bhavati | [ŚBM, 1, 8, 1 490335_4]
sarve prāśnanti | [ŚBM, 1, 8, 1 490335_5]
sarveṣu me hutā asat iti | [ŚBM, 1, 8, 1 490335_6]
pañca prāśnanti | [ŚBM, 1, 8, 1 490335_7]
paśavaḥ vai iḍā | [ŚBM, 1, 8, 1 490335_8]
pāṅktāḥ vai paśavaḥ | [ŚBM, 1, 8, 1 490335_9]
tasmāt pañca prāśnanti | [ŚBM, 1, 8, 1 490335_10]
atha yatra pratipadyate tat caturdhā puroḍāśam kṛtvā barhiṣadam karoti | [ŚBM, 1, 8, 1 490337_1]
tat atra pitṝṇām bhājanena | [ŚBM, 1, 8, 1 490337_2]
catasraḥ vai avāntaradiśaḥ | [ŚBM, 1, 8, 1 490337_3]
avāntaradiśaḥ vai pitaraḥ | [ŚBM, 1, 8, 1 490337_4]
tasmāt caturdhā puroḍāśam kṛtvā barhiṣadam karoti | [ŚBM, 1, 8, 1 490337_5]
atha yatra āha upahūte dyāvāpṛthivī iti tat agnīdhe ādadhāti | [ŚBM, 1, 8, 1 490339_1]
tat agnīdh prāśnāti | [ŚBM, 1, 8, 1 490339_2]
upahūtā pṛthivī mātā upa mām pṛthivī mātā hvayatām agniḥ āgnīdhrāt svāhā upahūtaḥ dyauḥ pitā upa mām dyauḥ pitā hvayatām agniḥ āgnīdhrāt svāhā iti | [ŚBM, 1, 8, 1 490339_3]
dyāvāpṛthivyaḥ vai eṣa yat āgnīdhraḥ | [ŚBM, 1, 8, 1 490339_4]
tasmāt evam prāśnāti | [ŚBM, 1, 8, 1 490339_5]
atha yatra āśiṣam āśāste tat japati mayi idam indraḥ indriyam dadhātu asmān rāyaḥ maghavānaḥ sacantām asmākam santu āśiṣaḥ satyāḥ naḥ santu āśiṣaḥ iti | [ŚBM, 1, 8, 1 490341_1]
āśiṣām eva eṣa pratigrahaḥ | [ŚBM, 1, 8, 1 490341_2]
tat yāḥ eva atra ṛtvijaḥ yajamānāya āśiṣaḥ āśāsate tāḥ eva etat pratigṛhya ātman kurute | [ŚBM, 1, 8, 1 490341_3]
atha pavitrayoḥ mārjayante | [ŚBM, 1, 8, 1 490342_1]
pāka yajñiyayā iva vai etat iḍayā acāriṣuḥ | [ŚBM, 1, 8, 1 490343_1]
pavitra pūtāḥ yat atas ūrdhvam asaṃsthitam yajñasya tat tanavāmahai iti | [ŚBM, 1, 8, 1 490343_2]
tasmāt pavitrayoḥ mārjayante | [ŚBM, 1, 8, 1 490343_3]
atha te pavitre prastare apisṛjati | [ŚBM, 1, 8, 1 490344_1]
yajamānaḥ vai prastaraḥ | [ŚBM, 1, 8, 1 490345_1]
prāṇa udānau pavitre | [ŚBM, 1, 8, 1 490345_2]
yajamāne tat prāṇa udānau dadhāti | [ŚBM, 1, 8, 1 490345_3]
tasmāt te pavitre prastare apisṛjati | [ŚBM, 1, 8, 1 490345_4]
{ŚBM, 1, 8, 2}
te vā ete ulmuke udūhanti | [ŚBM, 1, 8, 2 1.1]
anuyājebhyo yātayāmeva vā etadagnirbhavati devebhyo hi yajñamūhivān bhavaty ayātayāmnyanuyājāṃs tanavāmahā iti tasmādvā ete ulmuke udūhanti | [ŚBM, 1, 8, 2 1.2]
te punaranusaṃsparśayanti | [ŚBM, 1, 8, 2 2.1]
punarevaitad agnim āpyāyayanty ayātayāmānaṃ kurvanty ayātayāmni yadata ūrdhvam asaṃsthitaṃ yajñasya tat tanavāmahā iti tasmāt punaranusaṃsparśayanti | [ŚBM, 1, 8, 2 2.2]
atha samidhamabhyādadhāti | [ŚBM, 1, 8, 2 3.1]
saminddha evainam etatsamiddhe yadata ūrdhvamasaṃsthitaṃ yajñasya tattanavāmahā iti tasmātsamidhamabhyādadhāti | [ŚBM, 1, 8, 2 3.2]
tāṃ hotānumantrayate | [ŚBM, 1, 8, 2 4.1]
eṣā te agne samit tayā vardhasva cā ca pyāyasva vardhiṣīmahi ca vayam ā ca pyāsiṣīmahīti tadyathaivādaḥ samidhyamānāyānvāhaivam evaitad anvāha tadetaddhotuḥ karma sa yadi manyeta na hotā vedetyapi svayam eva yajamāno 'numantrayeta | [ŚBM, 1, 8, 2 4.2]
atha saṃmārṣṭi | [ŚBM, 1, 8, 2 5.1]
yunaktyevainam etadyukto yadata ūrdhvamasaṃsthitaṃ yajñasya tadvahāditi tasmāt saṃmārṣṭi sakṛt sakṛt saṃmārṣṭi tristrirvā agre devebhyaḥ saṃmṛjanti nettathā karavāma yathā devebhya iti tasmāt sakṛtsakṛt saṃmārṣṭy ajāmitāyai jāmi ha kuryādyattriḥ pūrvaṃ triraparaṃ tasmātsakṛtsakṛt saṃmārṣṭi | [ŚBM, 1, 8, 2 5.2]
sa saṃmārṣṭi | [ŚBM, 1, 8, 2 6.1]
agne vājajidvājaṃ tvā sasṛvāṃsaṃ vājajitaṃ saṃmārjmīti sariṣyantamiti vā agra āha sariṣyanniva hi tarhi bhavaty athātra sasṛvāṃsamiti sasṛveva hyatra bhavati tasmādāha sasṛvāṃsamiti | [ŚBM, 1, 8, 2 6.2]
athānuyājānyajati | [ŚBM, 1, 8, 2 7.1]
yā vā etena yajñena devatā hvayati yābhya eṣa yajñastāyate sarvā vai tattā iṣṭā bhavanti tadyattāsu sarvāsviṣṭāsvathaitat paścevānuyajati tasmādanuyājā nāma | [ŚBM, 1, 8, 2 7.2]
atha yadanuyājānyajati | [ŚBM, 1, 8, 2 8.1]
chandāṃsi vā anuyājāḥ paśavo vai devānāṃ chandāṃsi tadyathedaṃ paśavo yuktā manuṣyebhyo vahanty evaṃ chandāṃsi yuktāni devebhyo yajñaṃ vahanti tadyatra chandāṃsi devānt samatarpayann atha chandāṃsi devāḥ samatarpayaṃs tadatas tat prāg abhūd yacchandāṃsi yuktāni devebhyo yajñam avākṣur yad enānt samatītṛpan | [ŚBM, 1, 8, 2 8.2]
atha yadanuyājānyajati | [ŚBM, 1, 8, 2 9.1]
chandāṃsi vā anuyājāś chandāṃsyevaitatsaṃtarpayati tasmādanuyājānyajati tasmād yena vāhanena dhāvayet tadvimucya brūyāt pāyayatainat suhitaṃ kurutety eṣa u vāhanasyāpahnavaḥ | [ŚBM, 1, 8, 2 9.2]
sa vai khalu barhiḥ prathamaṃ yajati | [ŚBM, 1, 8, 2 10.1]
tadvai kaniṣṭhaṃ chandaḥ sadgāyatrī prathamā chandasāṃ yujyate tad u tadvīryeṇaiva yacchyeno bhūtvā divaḥ somamāharat tad ayathāyatham manyante yatkaniṣṭhaṃ chandaḥ sadgāyatrī prathamā chandasāṃ yujyate 'thātra yathāyathaṃ devāśchandāṃsyakalpayannanuyājeṣu net pāpavasyasam asad iti | [ŚBM, 1, 8, 2 10.2]
sa vai khalu barhiḥ prathamaṃ yajati | [ŚBM, 1, 8, 2 11.1]
ayaṃ vai loko barhir oṣadhayo barhir asminnevaitalloka oṣadhīr dadhāti tā imā asmiṃlloka oṣadhayaḥ pratiṣṭhitās tadidaṃ sarvaṃ jagadasyāṃ teneyaṃ jagatī tajjagatīm prathamāmakurvan | [ŚBM, 1, 8, 2 11.2]
atha narāśaṃsaṃ dvitīyaṃ yajati | [ŚBM, 1, 8, 2 12.1]
antarikṣaṃ vai narāśaṃsaḥ prajā vai naras tā imā antarikṣamanu vāvadyamānāḥ prajāścaranti yadvai vadati śaṃsatīti vai tadāhus tasmādantarikṣaṃ narāśaṃso 'ntarikṣam u vai triṣṭup tat triṣṭubhaṃ dvitīyāmakurvan | [ŚBM, 1, 8, 2 12.2]
athāgniruttamaḥ | [ŚBM, 1, 8, 2 13.1]
gāyatrī vā agnis tadgāyatrīmuttamāmakurvann evaṃ yathāyathena kﾱptena chandāṃsi pratyatiṣṭhaṃs tasmād idam apāpavasyasam | [ŚBM, 1, 8, 2 13.2]
devānyajety evādhvaryurāha | [ŚBM, 1, 8, 2 14.1]
devaṃ devamiti sarveṣu hotā devānāṃ vai devāḥ santi chandāṃsyeva paśavo hyeṣāṃ gṛhā hi paśavaḥ pratiṣṭho hi gṛhāś chandāṃsi vā anuyājās tasmād devānyajety evādhvaryurāha devaṃ devam iti sarveṣu hotā | [ŚBM, 1, 8, 2 14.2]
vasuvane vasudheyasyeti | [ŚBM, 1, 8, 2 15.1]
devatāyā eva vaṣaṭkriyate devatāyai hūyate na vā atra devatāstyanuyājeṣu devam barhir iti tatra nāgnirnendro na somo devo narāśaṃsa iti ṛta ekaṃ cana yo vā atrāgnir gāyatrī sa nidānena | [ŚBM, 1, 8, 2 15.2]
atha yad vasuvane vasudheyasyeti yajati | [ŚBM, 1, 8, 2 16.1]
agnirvai vasuvanirindro vasudheyo 'sti vai chandasāṃ devatendrāgnī evaivam u haitaddevatāyā eva vaṣaṭkriyate devatāyai hūyate | [ŚBM, 1, 8, 2 16.2]
athottamam anuyājam iṣṭvā samānīya juhoti | [ŚBM, 1, 8, 2 17.1]
prayājānuyājā vā ete tadyathaivādaḥ prayājeṣu yajamānāya dviṣantam bhrātṛvyam baliṃ hārayatyatrādyam baliṃ hārayaty evamevaitadanuyājeṣu baliṃ hārayati | [ŚBM, 1, 8, 2 17.2]
{ŚBM, 2, 1, 1}
sa yad vā itaś cetaś ca saṃbharati tat sambhārāṇāṃ sambhāratvam | [ŚBM, 2, 1, 1 1.1]
yatra yatrāgner nyaktaṃ tatas tataḥ saṃbharati | [ŚBM, 2, 1, 1 1.2]
tad yaśaseva tvad evainam etat samardhayati paśubhir iva tvan mithuneneva tvat saṃbharan | [ŚBM, 2, 1, 1 1.3]
athollikhati | [ŚBM, 2, 1, 1 2.1]
tad yad evāsyai pṛthivyā abhiṣṭhitaṃ vābhiṣṭhyūtaṃ vā tad evāsyā etad uddhanti | [ŚBM, 2, 1, 1 2.2]
atha yajñiyāyām eva pṛthivyām ādhatte | [ŚBM, 2, 1, 1 2.3]
tasmād vā ullikhati | [ŚBM, 2, 1, 1 2.4]
athādbhir abhyukṣati | [ŚBM, 2, 1, 1 3.1]
eṣa vā apāṃ sambhāro yad adbhir abhyukṣati | [ŚBM, 2, 1, 1 3.2]
tad yad apaḥ saṃbharaty annaṃ vā āpaḥ | [ŚBM, 2, 1, 1 3.3]
annaṃ hi vā āpaḥ | [ŚBM, 2, 1, 1 3.4]
tasmād yademaṃ lokam āpa āgacchanty athehānnādyaṃ jāyate | [ŚBM, 2, 1, 1 3.5]
tad annādyenaivainam etat samardhayati | [ŚBM, 2, 1, 1 3.6]
yoṣā vā āpaḥ | [ŚBM, 2, 1, 1 4.1]
vṛṣāgniḥ | [ŚBM, 2, 1, 1 4.2]
mithunenaivainam etat prajananena samardhayati | [ŚBM, 2, 1, 1 4.3]
adbhir vā idaṃ sarvam āptam | [ŚBM, 2, 1, 1 4.4]
adbhir evainam etad āptvādhatte | [ŚBM, 2, 1, 1 4.5]
tasmād apaḥ saṃbharati | [ŚBM, 2, 1, 1 4.6]
atha hiraṇyaṃ saṃbharati | [ŚBM, 2, 1, 1 5.1]
agnir ha vā apo 'bhidadhyau mithuny ābhiḥ syām iti | [ŚBM, 2, 1, 1 5.2]
tāḥ saṃbabhūva | [ŚBM, 2, 1, 1 5.3]
tāsu retaḥ prāsiñcat | [ŚBM, 2, 1, 1 5.4]
taddhiraṇyam abhavat | [ŚBM, 2, 1, 1 5.5]
tasmād etad agnisaṃkāśam | [ŚBM, 2, 1, 1 5.6]
agner hi retaḥ | [ŚBM, 2, 1, 1 5.7]
tasmād apsu vindanti | [ŚBM, 2, 1, 1 5.8]
apsu hi prāsiñcat | [ŚBM, 2, 1, 1 5.9]
tasmād enena na dhāvayati na kiṃ cana karoti | [ŚBM, 2, 1, 1 5.10]
atha yaśaḥ | [ŚBM, 2, 1, 1 5.11]
devaretasaṃ hi tad yaśasaivainam etat samardhayati | [ŚBM, 2, 1, 1 5.12]
saretasam eva kṛtsnam agnim ādhatte | [ŚBM, 2, 1, 1 5.13]
tasmāddhiraṇyaṃ saṃbharati | [ŚBM, 2, 1, 1 5.14]
athoṣānt saṃbharati | [ŚBM, 2, 1, 1 6.1]
asau ha vai dyaur asyai pṛthivyā etān paśūn pradadau | [ŚBM, 2, 1, 1 6.2]
tasmāt paśavyam ūṣaram ity āhuḥ | [ŚBM, 2, 1, 1 6.3]
paśavo hy evaite | [ŚBM, 2, 1, 1 6.4]
sākṣād eva tat paśubhir evainam etat samardhayati | [ŚBM, 2, 1, 1 6.5]
te 'muta āgatā asyām pṛthivyām pratiṣṭhitāḥ | [ŚBM, 2, 1, 1 6.6]
tam anayor dyāvāpṛthivyo rasam manyante | [ŚBM, 2, 1, 1 6.7]
tad anayor evainam etad dyāvāpṛthivyo rasena samardhayati | [ŚBM, 2, 1, 1 6.8]
tasmād ūṣānt saṃbharati | [ŚBM, 2, 1, 1 6.9]
athākhukarīṣaṃ saṃbharati | [ŚBM, 2, 1, 1 7.1]
ākhavo ha vā asyai pṛthivyai rasaṃ viduḥ | [ŚBM, 2, 1, 1 7.2]
tasmāt te 'dho 'dha imām pṛthivīṃ carantaḥ pīviṣṭhāḥ | [ŚBM, 2, 1, 1 7.3]
asyai hi rasaṃ viduḥ | [ŚBM, 2, 1, 1 7.4]
te yatra te 'syai pṛthivyai rasaṃ vidus tata utkiranti | [ŚBM, 2, 1, 1 7.5]
tad asyā evainam etat pṛthivyai rasena samardhayati | [ŚBM, 2, 1, 1 7.6]
tasmād ākhukarīṣaṃ saṃbharati | [ŚBM, 2, 1, 1 7.7]
purīṣya iti vai tam āhur yaḥ śriyaṃ gacchati | [ŚBM, 2, 1, 1 7.8]
samānaṃ vai purīṣaṃ ca karīṣaṃ ca | [ŚBM, 2, 1, 1 7.9]
tad etasyaivāvaruddhyai | [ŚBM, 2, 1, 1 7.10]
tasmād ākhukarīṣaṃ saṃbharati | [ŚBM, 2, 1, 1 7.11]
atha śarkarāḥ saṃbharati | [ŚBM, 2, 1, 1 8.1]
devāś ca vā asurāś cobhaye prājāpatyāḥ paspṛdhire | [ŚBM, 2, 1, 1 8.2]
sā heyam pṛthivy alelāyad yathā puṣkaraparṇam evam | [ŚBM, 2, 1, 1 8.3]
tāṃ ha sma vātaḥ saṃvahati | [ŚBM, 2, 1, 1 8.4]
sopaiva devāñ jagāmopāsurān | [ŚBM, 2, 1, 1 8.5]
sā yatra devān upajagāma | [ŚBM, 2, 1, 1 8.6]
taddhocur hantemāṃ pratiṣṭhāṃ dṛṃhāmahai | [ŚBM, 2, 1, 1 9.1]
tasyāṃ dhruvāyām aśithilāyām agnī ādadhāmahai | [ŚBM, 2, 1, 1 9.2]
tato 'syai sapatnān nirbhakṣyāma iti | [ŚBM, 2, 1, 1 9.3]
tad yathā śaṅkubhiś carma vihanyād evam imām pratiṣṭhām paryabṛṃhanta | [ŚBM, 2, 1, 1 10.1]
seyaṃ dhruvāśithilā pratiṣṭhā | [ŚBM, 2, 1, 1 10.2]
tasyāṃ dhruvāyām aśithilāyām agnī ādadhata | [ŚBM, 2, 1, 1 10.3]
tato 'syai sapatnān nirabhajan | [ŚBM, 2, 1, 1 10.4]
tatho evaiṣa etad imām pratiṣṭhāṃ śarkarābhiḥ paribṛṃhate | [ŚBM, 2, 1, 1 11.1]
tasyāṃ dhruvāyām aśithilāyām agnī ādhatte | [ŚBM, 2, 1, 1 11.2]
tato 'syai sapatnān nirbhajati | [ŚBM, 2, 1, 1 11.3]
tasmāccharkarāḥ saṃbharati | [ŚBM, 2, 1, 1 11.4]
tān vā etān pañca sambhārānt saṃbharati | [ŚBM, 2, 1, 1 12.1]
pāṅkto yajñaḥ | [ŚBM, 2, 1, 1 12.2]
pāṅktaḥ paśuḥ | [ŚBM, 2, 1, 1 12.3]
pañcartavaḥ saṃvatsarasya | [ŚBM, 2, 1, 1 12.4]
tad āhuḥ ṣaḍ evartavaḥ saṃvatsarasyeti | [ŚBM, 2, 1, 1 13.1]
nyūnam u tarhi mithunam prajananaṃ kriyate | [ŚBM, 2, 1, 1 13.2]
nyūnād vā imāḥ prajāḥ prajāyante | [ŚBM, 2, 1, 1 13.3]
tacchvaḥśreyasam uttarāvat | [ŚBM, 2, 1, 1 13.4]
tasmāt pañca bhavanti | [ŚBM, 2, 1, 1 13.5]
yady u ṣaḍ evartavaḥ saṃvatsarasyety agnir evaiteṣāṃ ṣaṣṭhaḥ | [ŚBM, 2, 1, 1 13.6]
tatho evaitad anyūnam bhavati | [ŚBM, 2, 1, 1 13.7]
tad āhur naivaikaṃ cana sambhāraṃ saṃbhared iti | [ŚBM, 2, 1, 1 14.1]
asyāṃ vā ete sarve pṛthivyāṃ bhavanti | [ŚBM, 2, 1, 1 14.2]
sa yad evāsyām ādhatte tat sarvān sambhārān āpnoti | [ŚBM, 2, 1, 1 14.3]
tasmān naivaikaṃ cana sambhāraṃ saṃbhared iti | [ŚBM, 2, 1, 1 14.4]
tad u sam eva bhared yad ahaivāsyām ādhatte | [ŚBM, 2, 1, 1 14.5]
tat sarvānt sambhārān āpnoti | [ŚBM, 2, 1, 1 14.6]
yad u sambhāraiḥ saṃbhṛtair bhavati tad u bhavati | [ŚBM, 2, 1, 1 14.7]
tasmād u sam eva bharet | [ŚBM, 2, 1, 1 14.8]
{ŚBM, 2, 1, 2}
kṛttikāsv agnī ādadhīta | [ŚBM, 2, 1, 2 1.1]
etā vā agninakṣatraṃ yat kṛttikāḥ | [ŚBM, 2, 1, 2 1.2]
tad vai saloma yo 'gninakṣatre 'gnī ādadhātai | [ŚBM, 2, 1, 2 1.3]
tasmāt kṛttikāsv ādadhīta | [ŚBM, 2, 1, 2 1.4]
ekaṃ dve trīṇi catvārīti vā anyāni nakṣatrāṇi | [ŚBM, 2, 1, 2 2.1]
athaitā eva bhūyiṣṭhā yat kṛttikāḥ | [ŚBM, 2, 1, 2 2.2]
tad bhūmānam evaitad upaiti | [ŚBM, 2, 1, 2 2.3]
tasmāt kṛttikāsv ādadhīta | [ŚBM, 2, 1, 2 2.4]
etā ha vai prācyai diśo na cyavante | [ŚBM, 2, 1, 2 3.1]
sarvāṇi ha vā anyāni nakṣatrāṇi prācyai diśaś cyavante | [ŚBM, 2, 1, 2 3.2]
tat prācyām evāsyaitad diśy āhitau bhavataḥ | [ŚBM, 2, 1, 2 3.3]
tasmāt kṛttikāsv ādadhīta | [ŚBM, 2, 1, 2 3.4]
atha yasmān na kṛttikāsv ādadhītarkṣāṇāṃ ha vā etā agre patnya āsuḥ | [ŚBM, 2, 1, 2 4.1]
saptarṣīn u ha sma vai purarkṣā ity ācakṣate | [ŚBM, 2, 1, 2 4.2]
tā mithunena vyārdhyanta | [ŚBM, 2, 1, 2 4.3]
amī hy uttarāhi saptarṣaya udyanti pura etāḥ | [ŚBM, 2, 1, 2 4.4]
aśam iva vai tad yo mithunena vyṛddhaḥ | [ŚBM, 2, 1, 2 4.5]
sa nen mithunena vyṛdhyā iti | [ŚBM, 2, 1, 2 4.6]
tasmān na kṛttikāsv ādadhīta | [ŚBM, 2, 1, 2 4.7]
tad v aiva dadhīta | [ŚBM, 2, 1, 2 5.1]
agnir vā etāsāṃ mithunam | [ŚBM, 2, 1, 2 5.2]
agninaitā mithunena samṛddhāḥ | [ŚBM, 2, 1, 2 5.3]
tasmād aiva dadhīta | [ŚBM, 2, 1, 2 5.4]
rohiṇyām agnī ādadhīta | [ŚBM, 2, 1, 2 6.1]
rohiṇyāṃ ha vai prajāpatiḥ prajākāmo 'gnī ādadhe | [ŚBM, 2, 1, 2 6.2]
sa prajā asṛjata | [ŚBM, 2, 1, 2 6.3]
tā asya prajāḥ sṛṣṭā ekarūpā upastabdhās tasthū rohiṇya ivaiva | [ŚBM, 2, 1, 2 6.4]
tad vai rohiṇyai rohiṇītvam | [ŚBM, 2, 1, 2 6.5]
bahur haiva prajayā paśubhir bhavati ya evaṃ vidvān rohiṇyām ādhatte | [ŚBM, 2, 1, 2 6.6]
rohiṇyām u ha vai paśavo 'gnī ādadhire manuṣyāṇāṃ kāmaṃ rohemeti | [ŚBM, 2, 1, 2 7.1]
te manuṣyāṇāṃ kāmam arohan | [ŚBM, 2, 1, 2 7.2]
yam u haiva tat paśavo manuṣyeṣu kāmam arohaṃs tam u haiva paśuṣu kāmaṃ rohati ya evaṃ vidvān rohiṇyām ādhatte | [ŚBM, 2, 1, 2 7.3]
mṛgaśīrṣe 'gnī ādadhīta | [ŚBM, 2, 1, 2 8.1]
etad vai prajāpateḥ śiro yan mṛgaśīrṣam | [ŚBM, 2, 1, 2 8.2]
śrīr vai śiraḥ | [ŚBM, 2, 1, 2 8.3]
śrīr hi vai śiraḥ | [ŚBM, 2, 1, 2 8.4]
tasmād yo 'rdhasya śreṣṭho bhavaty asāv amuṣyārdhasya śira ity āhuḥ | [ŚBM, 2, 1, 2 8.5]
śriyaṃ ha gacchati ya evaṃ vidvān mṛgaśīrṣa ādhatte | [ŚBM, 2, 1, 2 8.6]
atha yasmān na mṛgaśīrṣa ādadhīta | [ŚBM, 2, 1, 2 9.1]
prajāpater vā etaccharīram | [ŚBM, 2, 1, 2 9.2]
yatra vā enaṃ tad avidhyaṃs tad iṣuṇā trikāṇḍenety āhuḥ sa etaccharīram ajahāt | [ŚBM, 2, 1, 2 9.3]
vāstu vai śarīram ayajñiyaṃ nirvīryam | [ŚBM, 2, 1, 2 9.4]
tasmān na mṛgaśīrṣa ādadhīta | [ŚBM, 2, 1, 2 9.5]
tad v aiva dadhīta | [ŚBM, 2, 1, 2 10.1]
na vā etasya devasya vāstu nāyajñiyaṃ na śarīram asti yat prajāpateḥ | [ŚBM, 2, 1, 2 10.2]
tasmād aiva dadhīta | [ŚBM, 2, 1, 2 10.3]
punarvasvoḥ punarādheyam ādadhīteti | [ŚBM, 2, 1, 2 10.4]
phalgunīṣv agnī ādadhīta | [ŚBM, 2, 1, 2 11.1]
etā vā indranakṣatraṃ yat phalgunyo 'py asya pratināmnyaḥ | [ŚBM, 2, 1, 2 11.2]
arjuno ha vai nāmendro yad asya guhyaṃ nāma | [ŚBM, 2, 1, 2 11.3]
arjunyo vai nāmaitāḥ | [ŚBM, 2, 1, 2 11.4]
tā etat parokṣam ācakṣate phalgunya iti | [ŚBM, 2, 1, 2 11.5]
ko hy etasyārhati guhyaṃ nāma grahītum | [ŚBM, 2, 1, 2 11.6]
indro vai yajamānaḥ | [ŚBM, 2, 1, 2 11.7]
tat sva evaitan nakṣatre 'gnī ādhatte | [ŚBM, 2, 1, 2 11.8]
indro yajñasya devatā | [ŚBM, 2, 1, 2 11.9]
eteno hāsyaitat sendram agnyādheyaṃ bhavati | [ŚBM, 2, 1, 2 11.10]
pūrvayor ādadhīta | [ŚBM, 2, 1, 2 11.11]
purastāt kratur haivāsmai bhavati | [ŚBM, 2, 1, 2 11.12]
uttarayor ādadhīta | [ŚBM, 2, 1, 2 11.13]
śvaḥśreyasaṃ haivāsmā uttarāvad bhavati | [ŚBM, 2, 1, 2 11.14]
haste 'gnī ādadhīta ya icchet pra me dīyeteti | [ŚBM, 2, 1, 2 12.1]
tad vā anuṣṭhyā | [ŚBM, 2, 1, 2 12.2]
yaddhastena pradīyate pra haivāsmai dīyate | [ŚBM, 2, 1, 2 12.3]
citrāyām agnī ādadhīta | [ŚBM, 2, 1, 2 13.1]
devāś ca vā asurāś cobhaye prājāpatyāḥ paspṛdhire | [ŚBM, 2, 1, 2 13.2]
ta ubhaya evāmuṃ lokaṃ samārurukṣāṃcakrur divam eva | [ŚBM, 2, 1, 2 13.3]
tato 'surā rauhiṇam ity agniṃ cikyire 'nenāmuṃ lokaṃ samārokṣyāma iti | [ŚBM, 2, 1, 2 13.4]
indro ha vā īkṣāṃcakra imaṃ ced vā ime cinvate tata eva no 'bhibhavantīti | [ŚBM, 2, 1, 2 14.1]
sa brāhmaṇo bruvāṇa ekeṣṭakāṃ prabadhyeyāya | [ŚBM, 2, 1, 2 14.2]
sa hovāca hantāham imām apy upadadhā iti | [ŚBM, 2, 1, 2 15.1]
tatheti | [ŚBM, 2, 1, 2 15.2]
tām upādhatta | [ŚBM, 2, 1, 2 15.3]
teṣām alpakād evāgnir asaṃcita āsa | [ŚBM, 2, 1, 2 15.4]
atha hovācānvā ahaṃ tāṃ dāsye yā mameheti | [ŚBM, 2, 1, 2 16.1]
tām abhipadyābabarha | [ŚBM, 2, 1, 2 16.2]
tasyām āvṛḍhāyām agnir vyavaśaśāda | [ŚBM, 2, 1, 2 16.3]
agner vyavaśādam anv asurā vyavaśeduḥ | [ŚBM, 2, 1, 2 16.4]
sa tā eveṣṭakā vajrān kṛtvā grīvāḥ pracicheda | [ŚBM, 2, 1, 2 16.5]
te ha devāḥ sametyocuś citraṃ vā abhūma ya iyataḥ sapatnān avadhiṣmeti | [ŚBM, 2, 1, 2 17.1]
tad vai citrāyai citrātvam | [ŚBM, 2, 1, 2 17.2]
citraṃ ha bhavati | [ŚBM, 2, 1, 2 17.3]
hanti sapatnān hanti dviṣantaṃ bhrātṛvyaṃ ya evaṃ vidvāṃś citrāyām ādhatte | [ŚBM, 2, 1, 2 17.4]
tasmād etat kṣatriya eva nakṣatram upertset | [ŚBM, 2, 1, 2 17.5]
jighāṃsatīva hy eṣa sapatnān vīva jigīṣate | [ŚBM, 2, 1, 2 17.6]
nānā ha vā etāny agre kṣatrāṇy āsur yathaivāsau sūrya evam | [ŚBM, 2, 1, 2 18.1]
teṣām eṣa udyann eva vīryaṃ kṣatram ādatta | [ŚBM, 2, 1, 2 18.2]
tasmād ādityo nāma yad eṣāṃ vīryaṃ kṣatram ādatta | [ŚBM, 2, 1, 2 18.3]
te ha devā ūcur yāni vai tāni kṣatrāṇy abhūvan na vai tāni kṣatrāṇy abhūvann iti | [ŚBM, 2, 1, 2 19.1]
tad vai nakṣatrāṇāṃ nakṣatratvam | [ŚBM, 2, 1, 2 19.2]
tasmād u sūryanakṣatra eva syāt | [ŚBM, 2, 1, 2 19.3]
eṣa hy eṣāṃ vīryaṃ kṣatram ādatta | [ŚBM, 2, 1, 2 19.4]
yady u nakṣatrakāmaḥ syād etad vā anaparāddhaṃ nakṣatraṃ yat sūryaḥ | [ŚBM, 2, 1, 2 19.5]
sa etenaiva puṇyāhena yad eteṣāṃ nakṣatrāṇāṃ kāmayeta tad upertset | [ŚBM, 2, 1, 2 19.6]
tasmād u sūryanakṣatra eva syāt | [ŚBM, 2, 1, 2 19.7]
{ŚBM, 2, 1, 3}
vasanto grīṣmo varṣās te devā ṛtavaḥ śaraddhemantaḥ śiśiras te pitaraḥ | [ŚBM, 2, 1, 3 1.1]
ya evāpūryate 'rdhamāsaḥ sa devā yo 'pakṣīyate sa pitaraḥ | [ŚBM, 2, 1, 3 1.2]
ahar eva devā rātriḥ pitaraḥ | [ŚBM, 2, 1, 3 1.3]
punar ahnaḥ pūrvāhṇo devā aparāhṇaḥ pitaraḥ | [ŚBM, 2, 1, 3 1.4]
te vā eta ṛtavo devāḥ pitaraḥ | [ŚBM, 2, 1, 3 2.1]
sa yo haivaṃ vidvān devāḥ pitara iti hvayaty ā hāsya devā devahūyaṃ gacchanty ā pitaraḥ pitṛhūyam | [ŚBM, 2, 1, 3 2.2]
avanti hainaṃ devā devahūye 'vanti pitaraḥ pitṛhūye ya evaṃ vidvān devāḥ pitara iti hvayati | [ŚBM, 2, 1, 3 2.3]
sa yatrodag āvartate deveṣu tarhi bhavati devāṃs tarhy abhigopāyati | [ŚBM, 2, 1, 3 3.1]
atha yatra dakṣiṇāvartate pitṛṣu tarhi bhavati pitṝṃs tarhy abhigopāyati | [ŚBM, 2, 1, 3 3.2]
sa yatrodag āvartate tarhy agnī ādadhītāpahatapāpmāno devā apa pāpmānaṃ hate | [ŚBM, 2, 1, 3 4.1]
amṛtā devāḥ | [ŚBM, 2, 1, 3 4.2]
nāmṛtatvasyāśāsti sarvam āyur eti yas tarhy ādhatte | [ŚBM, 2, 1, 3 4.3]
atha yatra dakṣiṇāvartate yas tarhy ādhatte 'napahatapāpmānaḥ pitaro na pāpmānam apahate | [ŚBM, 2, 1, 3 4.4]
martyāḥ pitaraḥ | [ŚBM, 2, 1, 3 4.5]
purā hāyuṣo mriyate yas tarhy ādhatte | [ŚBM, 2, 1, 3 4.6]
brahmaiva vasantaḥ | [ŚBM, 2, 1, 3 5.1]
kṣatraṃ grīṣmaḥ | [ŚBM, 2, 1, 3 5.2]
viḍ eva varṣāḥ | [ŚBM, 2, 1, 3 5.3]
tasmād brāhmaṇo vasanta ādadhīta | [ŚBM, 2, 1, 3 5.4]
brahma hi vasantaḥ | [ŚBM, 2, 1, 3 5.5]
tasmāt kṣatriyo grīṣma ādadhīta | [ŚBM, 2, 1, 3 5.6]
kṣatraṃ hi grīṣmaḥ | [ŚBM, 2, 1, 3 5.7]
tasmād vaiśyo varṣāsv ādadhīta | [ŚBM, 2, 1, 3 5.8]
viḍḍhi varṣāḥ | [ŚBM, 2, 1, 3 5.9]
sa yaḥ kāmayeta brahmavarcasī syām iti vasante sa ādadhīta | [ŚBM, 2, 1, 3 6.1]
brahma vai vasantaḥ | [ŚBM, 2, 1, 3 6.2]
brahmavarcasī haiva bhavati | [ŚBM, 2, 1, 3 6.3]
atha yaḥ kāmayeta kṣatraṃ śriyā yaśasā syām iti grīṣme sa ādadhīta | [ŚBM, 2, 1, 3 7.1]
kṣatraṃ vai grīṣmaḥ | [ŚBM, 2, 1, 3 7.2]
kṣatraṃ haiva śriyā yaśasā bhavati | [ŚBM, 2, 1, 3 7.3]
atha yaḥ kāmayeta bahuḥ prajayā paśubhiḥ syām iti varṣāsu sa ādadhīta | [ŚBM, 2, 1, 3 8.1]
viḍ vai varṣāḥ | [ŚBM, 2, 1, 3 8.2]
annaṃ viśaḥ | [ŚBM, 2, 1, 3 8.3]
bahur haiva prajayā paśubhir bhavati ya evaṃ vidvān varṣāsv ādhatte | [ŚBM, 2, 1, 3 8.4]
te vā eta ṛtava ubhaya evāpahatapāpmānaḥ | [ŚBM, 2, 1, 3 9.1]
sūrya evaiṣām pāpmano 'pahantā | [ŚBM, 2, 1, 3 9.2]
udyann evaiṣām ubhayeṣām pāpmānam apahanti | [ŚBM, 2, 1, 3 9.3]
tasmād yadaivainaṃ kadā ca yajña upanamed athāgnī ādadhīta | [ŚBM, 2, 1, 3 9.4]
na śvaḥśvam upāsīta | [ŚBM, 2, 1, 3 9.5]
ko hi manuṣyasya śvo veda | [ŚBM, 2, 1, 3 9.6]
{ŚBM, 2, 1, 4}
yad ahar asya śvo'gnyādheyaṃ syād divaivāśnīyāt | [ŚBM, 2, 1, 4 1.1]
mano ha vai devā manuṣyasyājānanti | [ŚBM, 2, 1, 4 1.2]
te 'syaitacchvo'gnyādheyaṃ viduḥ | [ŚBM, 2, 1, 4 1.3]
te 'sya viśve devā gṛhān āgacchanti | [ŚBM, 2, 1, 4 1.4]
te 'sya gṛheṣūpavasanti | [ŚBM, 2, 1, 4 1.5]
sa upavasathaḥ | [ŚBM, 2, 1, 4 1.6]
tan nv evānavakﾱptaṃ yo manuṣyeṣv anaśnatsu pūrvo 'śnīyāt | [ŚBM, 2, 1, 4 2.1]
atha kim u yo deveṣv anaśnatsu pūrvo 'śnīyāt | [ŚBM, 2, 1, 4 2.2]
tasmād u divaivāśnīyāt | [ŚBM, 2, 1, 4 2.3]
tad v api kāmam eva naktam aśnīyāt | [ŚBM, 2, 1, 4 2.4]
no hy anāhitāgner vratacaryāsti | [ŚBM, 2, 1, 4 2.5]
mānuṣo hy evaiṣa tāvad bhavati yāvad anāhitāgniḥ | [ŚBM, 2, 1, 4 2.6]
tasmād v api kāmam eva naktam aśnīyāt | [ŚBM, 2, 1, 4 2.7]
taddhaike 'jam upabadhnanty āgneyo 'jo 'gner eva sarvatvāyeti vadantaḥ | [ŚBM, 2, 1, 4 3.1]
tad u tathā na kuryāt | [ŚBM, 2, 1, 4 3.2]
yady asyājaḥ syād agnīdha evainam prātar dadyāt | [ŚBM, 2, 1, 4 3.3]
tenaiva taṃ kāmam āpnoti | [ŚBM, 2, 1, 4 3.4]
tasmād u tan nādriyeta | [ŚBM, 2, 1, 4 3.5]
atha cātuṣprāśyam odanam pacanti chandāṃsy anena prīṇīma iti yathā yena vāhanena syant syant syāt tat suhitaṃ kartavai brūyād evam etad iti vadantaḥ | [ŚBM, 2, 1, 4 4.1]
tad u tathā na kuryāt | [ŚBM, 2, 1, 4 4.2]
yad vā asya brāhmaṇāḥ kule vasanty ṛtvijaś cānṛtvijaś ca tenaiva taṃ kāmam āpnoti | [ŚBM, 2, 1, 4 4.3]
tasmād u tan nādriyeta | [ŚBM, 2, 1, 4 4.4]
tasya sarpirāsecanaṃ kṛtvā sarpir āsicyāśvatthīs tisraḥ samidho ghṛtenānvajya samidvatībhir ghṛtavatībhir ṛgbhir abhyādadhati śamīgarbham etad āpnuma iti vadantaḥ | [ŚBM, 2, 1, 4 5.1]
sa yaḥ purastāt saṃvatsaram abhyādadhyāt sa ha taṃ kāmam āpnuyāt | [ŚBM, 2, 1, 4 5.2]
tasmād u tan nādriyeta | [ŚBM, 2, 1, 4 5.3]
tad u hovāca bhāllaveyo yathā vā anyat kariṣyant so 'nyat kuryād yathānyad vadiṣyant so 'nyad vaded yathānyena pathaiṣyant so 'nyena pratipadyetaivaṃ tad ya etaṃ cātuṣprāśyam odanam pacet | [ŚBM, 2, 1, 4 6.1]
aparāddhir eva seti | [ŚBM, 2, 1, 4 6.2]
na hi tad avakalpate yasminn agnāv ṛcā vā sāmnā vā yajuṣā vā samidhaṃ vābhyādadhyād āhutiṃ vā juhuyād yat taṃ dakṣiṇā vā hareyur anu vā gamayeyuḥ | [ŚBM, 2, 1, 4 6.3]
dakṣiṇā vā hy enaṃ haranty anvāhāryapacano bhaviṣyatīty anu vā gamayanti | [ŚBM, 2, 1, 4 6.4]
atha jāgrati | [ŚBM, 2, 1, 4 7.1]
jāgrati devāḥ | [ŚBM, 2, 1, 4 7.2]
tad devān evaitad upāvartate | [ŚBM, 2, 1, 4 7.3]
sa sadevataraḥ śrāntataras tapasvitaro 'gnī ādhatte | [ŚBM, 2, 1, 4 7.4]
tad v api kāmam eva svapyāt | [ŚBM, 2, 1, 4 7.5]
no hy anāhitāgner vratacaryāsti | [ŚBM, 2, 1, 4 7.6]
mānuṣo hy evaiṣa tāvad bhavati yāvad anāhitāgniḥ | [ŚBM, 2, 1, 4 7.7]
tasmād v api kāmam eva svapyāt | [ŚBM, 2, 1, 4 7.8]
taddhaike 'nudite mathitvā tam udite prāñcam uddharanti tad u tad ubhe ahorātre parigṛhṇīmaḥ prāṇodānayor manasaś ca vācaś ca paryāptyā iti vadantaḥ | [ŚBM, 2, 1, 4 8.1]
tad u tathā na kuryāt | [ŚBM, 2, 1, 4 8.2]
ubhau haivāsya tathānudita āhitau bhavataḥ | [ŚBM, 2, 1, 4 8.3]
anudite hi mathitvā tam udite prāñcam uddharanti | [ŚBM, 2, 1, 4 8.4]
sa ya udita āhavanīyam manthet sa ha tat paryāpnuyāt | [ŚBM, 2, 1, 4 8.5]
ahar vai devāḥ | [ŚBM, 2, 1, 4 9.1]
anapahatapāpmānaḥ pitaraḥ | [ŚBM, 2, 1, 4 9.2]
na pāpmānam apahate | [ŚBM, 2, 1, 4 9.3]
martyāḥ pitaraḥ | [ŚBM, 2, 1, 4 9.4]
purā hāyuṣo mriyate yo 'nudite manthati | [ŚBM, 2, 1, 4 9.5]
apahatapāpmāno devāḥ | [ŚBM, 2, 1, 4 9.6]
apa pāpmānaṃ hate | [ŚBM, 2, 1, 4 9.7]
amṛtā devāḥ | [ŚBM, 2, 1, 4 9.8]
nāmṛtatvasyāśāsti sarvam āyur eti | [ŚBM, 2, 1, 4 9.9]
śrīr devāḥ | [ŚBM, 2, 1, 4 9.10]
śriyaṃ gacchati | [ŚBM, 2, 1, 4 9.11]
yaśo devāḥ | [ŚBM, 2, 1, 4 9.12]
yaśo ha bhavati ya evaṃ vidvān udite manthati | [ŚBM, 2, 1, 4 9.13]
tad āhur yan narcā na sāmnā na yajuṣāgnir ādhīyate 'tha kenādhīyata iti | [ŚBM, 2, 1, 4 10.1]
brahmaṇo haivaiṣa | [ŚBM, 2, 1, 4 10.2]
brahmaṇādhīyate | [ŚBM, 2, 1, 4 10.3]
vāg vai brahma | [ŚBM, 2, 1, 4 10.4]
tasyai vācaḥ satyam eva brahma | [ŚBM, 2, 1, 4 10.5]
tā vā etāḥ satyam eva vyāhṛtayo bhavanti | [ŚBM, 2, 1, 4 10.6]
tad asya satyenaivādhīyate | [ŚBM, 2, 1, 4 10.7]
bhūr iti vai prajāpatir imām ajanayata bhuva ity antarikṣaṃ svar iti divam | [ŚBM, 2, 1, 4 11.1]
etāvad vā idaṃ sarvaṃ yāvad ime lokāḥ | [ŚBM, 2, 1, 4 11.2]
sarveṇaivādhīyate | [ŚBM, 2, 1, 4 11.3]
bhūr iti vai prajāpatir brahmājanayata bhuva iti kṣatraṃ svar iti viśam | [ŚBM, 2, 1, 4 12.1]
etāvad vā idaṃ sarvaṃ yāvad brahma kṣatraṃ viṭ | [ŚBM, 2, 1, 4 12.2]
sarveṇaivādhīyate | [ŚBM, 2, 1, 4 12.3]
bhūr iti vai prajāpatir ātmānam ajanayata bhuva iti prajāṃ svar iti paśūn | [ŚBM, 2, 1, 4 13.1]
etāvad vā idaṃ sarvaṃ yāvad ātmā prajā paśavaḥ | [ŚBM, 2, 1, 4 13.2]
sarveṇaivādhīyate | [ŚBM, 2, 1, 4 13.3]
sa vai bhūr bhuva ity etāvataiva gārhapatyam ādadhāti | [ŚBM, 2, 1, 4 14.1]
atha yat sarvair ādadhyāt kenāhavanīyam ādadhyāt | [ŚBM, 2, 1, 4 14.2]
dve akṣare pariśinaṣṭi | [ŚBM, 2, 1, 4 14.3]
teno etāny ayātayāmāni bhavanti | [ŚBM, 2, 1, 4 14.4]
taiḥ sarvaiḥ pañcabhir āhavanīyam ādadhāti bhūr bhuvaḥ svar iti | [ŚBM, 2, 1, 4 14.5]
tāny aṣṭāvakṣarāṇi sampadyante | [ŚBM, 2, 1, 4 14.6]
aṣṭākṣarā vai gāyatrī | [ŚBM, 2, 1, 4 14.7]
gāyatram agneś chandaḥ | [ŚBM, 2, 1, 4 14.8]
svenaivainam etacchandasādhatte | [ŚBM, 2, 1, 4 14.9]
devān ha vā agnī ādhāsyamānān tān asurarakṣasāni rarakṣur nāgnir janiṣyate nāgnī ādhāsyadhva iti | [ŚBM, 2, 1, 4 15.1]
tad yad arakṣaṃs tasmād rakṣāṃsi | [ŚBM, 2, 1, 4 15.2]
tato devā etaṃ vajraṃ dadṛśur yad aśvam | [ŚBM, 2, 1, 4 16.1]
tam purastād udaśrayan | [ŚBM, 2, 1, 4 16.2]
tasyābhaye 'nāṣṭre nivāte 'gnir ajāyata | [ŚBM, 2, 1, 4 16.3]
tasmād yatrāgnim manthiṣyant syāt tad aśvam ānetavai brūyāt | [ŚBM, 2, 1, 4 16.4]
sa pūrveṇopatiṣṭhate | [ŚBM, 2, 1, 4 16.5]
vajram evaitad ucchrayati | [ŚBM, 2, 1, 4 16.6]
tasyābhaye 'nāṣṭre nivāte 'gnir jāyate | [ŚBM, 2, 1, 4 16.7]
sa vai pūrvavāṭ syāt | [ŚBM, 2, 1, 4 17.1]
sa hy aparimitaṃ vīryam abhivardhate | [ŚBM, 2, 1, 4 17.2]
yadi pūrvavāhaṃ na vinded api ya eva kaś cāśvaḥ syāt | [ŚBM, 2, 1, 4 17.3]
yady aśvaṃ na vinded apy anaḍvān eva syāt | [ŚBM, 2, 1, 4 17.4]
eṣa hy evānaḍuho bandhuḥ | [ŚBM, 2, 1, 4 17.5]
taṃ yatra prāñcaṃ haranti tat purastād aśvaṃ nayanti | [ŚBM, 2, 1, 4 18.1]
tat purastād evaitan nāṣṭrā rakṣāṃsy apaghnann eti | [ŚBM, 2, 1, 4 18.2]
athābhayenānāṣṭreṇa haranti | [ŚBM, 2, 1, 4 18.3]
taṃ vai tathaiva hareyur yathainam eṣa pratyaṅṅ upācaret | [ŚBM, 2, 1, 4 19.1]
eṣa vai yajño yad agniḥ | [ŚBM, 2, 1, 4 19.2]
pratyaṅ haivainaṃ yajñaḥ praviśati | [ŚBM, 2, 1, 4 19.3]
taṃ kṣipre yajña upanamati | [ŚBM, 2, 1, 4 19.4]
atha yasmāt parāṅ bhavati parāṅ u haivāsmād yajño bhavati | [ŚBM, 2, 1, 4 19.5]
sa yo hainaṃ tatrānuvyāharet parāṅ asmād yajño 'bhūd itīśvaro ha yat tathaiva syāt | [ŚBM, 2, 1, 4 19.6]
eṣa u vai prāṇaḥ | [ŚBM, 2, 1, 4 20.1]
taṃ vai tathaiva hareyur yathainam eṣa pratyaṅṅ upācaret | [ŚBM, 2, 1, 4 20.2]
pratyaṅ haivainam prāṇaḥ praviśati | [ŚBM, 2, 1, 4 20.3]
atha yasmāt parāṅ bhavati parāṅ u haivāsmāt prāṇo bhavati | [ŚBM, 2, 1, 4 20.4]
sa yo hainaṃ tatrānuvyāharet parāṅ asmāt prāṇo 'bhūd itīśvaro ha yat tathaiva syāt | [ŚBM, 2, 1, 4 20.5]
ayaṃ vai yajño yo 'yam pavate | [ŚBM, 2, 1, 4 21.1]
taṃ vai tathaiva hareyur yathainam eṣa pratyaṅṅ upācaret | [ŚBM, 2, 1, 4 21.2]
pratyaṅ haivainaṃ yajñaḥ praviśati | [ŚBM, 2, 1, 4 21.3]
taṃ kṣipre yajña upanamati | [ŚBM, 2, 1, 4 21.4]
atha yasmāt parāṅ bhavati parāṅ u haivāsmād yajño bhavati | [ŚBM, 2, 1, 4 21.5]
sa yo hainaṃ tatrānuvyāharet parāṅ asmād yajño 'bhūd itīśvaro ha yat tathaiva syāt | [ŚBM, 2, 1, 4 21.6]
eṣa u vai prāṇaḥ | [ŚBM, 2, 1, 4 22.1]
te vai tathaiva hareyur yathainam eṣa pratyaṅṅ upācaret | [ŚBM, 2, 1, 4 22.2]
pratyaṅ haivainam prāṇaḥ praviśati | [ŚBM, 2, 1, 4 22.3]
atha yasmāt parāṅ bhavati parāṅ u haivāsmāt prāṇo bhavati | [ŚBM, 2, 1, 4 22.4]
sa yo hainaṃ tatrānuvyāharet parāṅ asmāt prāṇo 'bhūd itīśvaro ha yat tathaiva syāt | [ŚBM, 2, 1, 4 22.5]
tasmād u tathaiva hareyuḥ | [ŚBM, 2, 1, 4 22.6]
athāśvam ākramayati | [ŚBM, 2, 1, 4 23.1]
tam ākramayya prāñcam unnayati | [ŚBM, 2, 1, 4 23.2]
tam punar āvartayati | [ŚBM, 2, 1, 4 23.3]
tam udañcam pramuñcati | [ŚBM, 2, 1, 4 23.4]
vīryaṃ vā aśvaḥ | [ŚBM, 2, 1, 4 23.5]
ned asmād idam parāg vīryam asad iti tasmāt punar āvartayati | [ŚBM, 2, 1, 4 23.6]
tam aśvasya pada ādhatte | [ŚBM, 2, 1, 4 24.1]
vīryaṃ vā aśvaḥ | [ŚBM, 2, 1, 4 24.2]
vīrya evainam etad ādhatte | [ŚBM, 2, 1, 4 24.3]
tasmād aśvasya pada ādhatte | [ŚBM, 2, 1, 4 24.4]
sa vai tūṣṇīm evāgra upaspṛśati | [ŚBM, 2, 1, 4 25.1]
athodyacchati | [ŚBM, 2, 1, 4 25.2]
athopaspṛśati | [ŚBM, 2, 1, 4 25.3]
bhūr bhuvaḥ svar ity eva tṛtīyenādadhāti | [ŚBM, 2, 1, 4 25.4]
trayo vā ime lokāḥ | [ŚBM, 2, 1, 4 25.5]
tad imān evaital lokān āpnoti | [ŚBM, 2, 1, 4 25.6]
etan nv ekam | [ŚBM, 2, 1, 4 25.7]
athedaṃ dvitīyam | [ŚBM, 2, 1, 4 26.1]
tūṣṇīm evāgra upaspṛśati | [ŚBM, 2, 1, 4 26.2]
athodyacchati | [ŚBM, 2, 1, 4 26.3]
bhūr bhuvaḥ svar ity eva dvitīyenādadhāti | [ŚBM, 2, 1, 4 26.4]
yo vā asyām apratiṣṭhito bhāram udyacchati nainaṃ śaknoty udyantum | [ŚBM, 2, 1, 4 26.5]
saṃ hainaṃ śṛṇāti | [ŚBM, 2, 1, 4 26.6]
sa yat tūṣṇīm upaspṛśati tad asyām pratiṣṭhāyām pratitiṣṭhanti | [ŚBM, 2, 1, 4 27.1]
so 'syām pratiṣṭhita ādhatte | [ŚBM, 2, 1, 4 27.2]
tathā na vyathate | [ŚBM, 2, 1, 4 27.3]
tad u haitat paśceva dadhrira āsuriḥ pāñcir mādhukiḥ | [ŚBM, 2, 1, 4 27.4]
sarvaṃ vā anyad iyasitam iva | [ŚBM, 2, 1, 4 27.5]
prathamenaivodyatyādadhyād bhūr bhuvaḥ svar iti | [ŚBM, 2, 1, 4 27.6]
tad evāniyasitam iti | [ŚBM, 2, 1, 4 27.7]
ato yatamathā kāmayeta tathā kuryāt | [ŚBM, 2, 1, 4 27.8]
atha purastāt parītya pūrvārdham ulmukānām abhipadya japati dyaur iva bhūmnā pṛthivīva varimṇeti | [ŚBM, 2, 1, 4 28.1]
yathāsau dyaur bahvī nakṣatrair evaṃ bahur bhūyāsam ity evaitad āha | [ŚBM, 2, 1, 4 28.2]
yadāha dyaur iva bhūmneti pṛthivīva varimṇeti yatheyaṃ pṛthivy urvy evam urur bhūyāsam ity evaitad āha | [ŚBM, 2, 1, 4 28.3]
tasyās te pṛthivi devayajani pṛṣṭha iti | [ŚBM, 2, 1, 4 28.4]
asyai hy enam pṛṣṭha ādhatte | [ŚBM, 2, 1, 4 28.5]
agnim annādam annādyāyādadha iti | [ŚBM, 2, 1, 4 28.6]
annādo 'gniḥ | [ŚBM, 2, 1, 4 28.7]
annādo bhūyāsam ity evaitad āha | [ŚBM, 2, 1, 4 28.8]
saiṣāśīr eva | [ŚBM, 2, 1, 4 28.9]
sa yadi kāmayeta japed etat | [ŚBM, 2, 1, 4 28.10]
yady u kāmayetāpi nādriyeta | [ŚBM, 2, 1, 4 28.11]
atha sarparājñyā ṛgbhir upatiṣṭhata āyaṃ gauḥ pṛśnir akramīd asadan mātaram puraḥ pitaraṃ ca prayant svaḥ antaś carati rocanāsya prāṇād apānatī vyakhyan mahiṣo divaṃ triṃśaddhāma virājati vāk pataṅgāya dhīyate prati vastor aha dyubhir iti tat | [ŚBM, 2, 1, 4 29.1]
yad evāsyātra saṃbhārair vā nakṣatrair vartubhir vādhānena vānāptam bhavati tad evāsyaitena sarvam āptaṃ bhavati | [ŚBM, 2, 1, 4 29.2]
tasmāt sarparājñyā ṛgbhir upatiṣṭhate | [ŚBM, 2, 1, 4 29.3]
tad āhur na sarparājñyā ṛgbhir upatiṣṭheteti | [ŚBM, 2, 1, 4 30.1]
iyaṃ vai pṛthivī sarparājñī | [ŚBM, 2, 1, 4 30.2]
sa yad evāsyām ādhatte tat sarvān kāmān āpnoti | [ŚBM, 2, 1, 4 30.3]
tasmān na sarparājñyā ṛgbhir upatiṣṭheteti | [ŚBM, 2, 1, 4 30.4]
{ŚBM, 2, 2, 1}
uddhṛtyāhavanīyam pūrṇāhutiṃ juhoti | [ŚBM, 2, 2, 1 1.1]
tad yat pūrṇāhutiṃ juhoty annādaṃ vā etam ātmano janayate yad agniṃ | [ŚBM, 2, 2, 1 1.2]
tasmā etad annādyam apidadhāti | [ŚBM, 2, 2, 1 1.3]
yathā kumārāya vā jātāya vatsāya vā stanam apidadhyād evam asmā etad annādyam apidadhāti | [ŚBM, 2, 2, 1 1.4]
sa etenānnena śānta uttarāṇi havīṃṣi śrapyamāṇāny uparamati | [ŚBM, 2, 2, 1 2.1]
śaśvaddha vā adhvaryuṃ vā yajamānaṃ vā pradahet tau hy asya nediṣṭhaṃ carato yad asminn etām āhutiṃ na juhuyāt | [ŚBM, 2, 2, 1 2.2]
tasmād vā etām āhutiṃ juhoti | [ŚBM, 2, 2, 1 2.3]
tāṃ vai pūrṇāṃ juhoti | [ŚBM, 2, 2, 1 3.1]
sarvaṃ vai pūrṇam | [ŚBM, 2, 2, 1 3.2]
sarveṇaivainam etacchamayati | [ŚBM, 2, 2, 1 3.3]
svāhākāreṇa juhoti | [ŚBM, 2, 2, 1 3.4]
anirukto vai svāhākāraḥ | [ŚBM, 2, 2, 1 3.5]
sarvaṃ vā aniruktam | [ŚBM, 2, 2, 1 3.6]
sarveṇaivainam etacchamayati | [ŚBM, 2, 2, 1 3.7]
yāṃ vai prajāpatiḥ prathamām āhutim ajuhot svāheti vai tām ajuhot | [ŚBM, 2, 2, 1 4.1]
so svid eṣā nidānena | [ŚBM, 2, 2, 1 4.2]
tasmāt svāheti juhoti | [ŚBM, 2, 2, 1 4.3]
tasyāṃ varaṃ dadāti | [ŚBM, 2, 2, 1 4.4]
sarvaṃ vai varaḥ | [ŚBM, 2, 2, 1 4.5]
sarveṇaivainam etacchamayati | [ŚBM, 2, 2, 1 4.6]
tad āhur etām evāhutiṃ hutvāthottarāṇi havīṃṣi nādriyeta | [ŚBM, 2, 2, 1 5.1]
etayaiva taṃ kāmam āpnoti yam abhikāmam uttarāṇi havīṃṣi nirvapatīti | [ŚBM, 2, 2, 1 5.2]
sa vā agnaye pavamānāya nirvapati | [ŚBM, 2, 2, 1 6.1]
prāṇo vai pavamānaḥ | [ŚBM, 2, 2, 1 6.2]
prāṇam evāsminn etad dadhāti | [ŚBM, 2, 2, 1 6.3]
tad v etayaivāsmiṃs tad dadhāti | [ŚBM, 2, 2, 1 6.4]
annaṃ hi prāṇaḥ | [ŚBM, 2, 2, 1 6.5]
annam eṣāhutiḥ | [ŚBM, 2, 2, 1 6.6]
athāgnaye pāvakāya nirvapati | [ŚBM, 2, 2, 1 7.1]
annaṃ vai pāvakam | [ŚBM, 2, 2, 1 7.2]
annam evāsminn etad dadhāti | [ŚBM, 2, 2, 1 7.3]
tad v etayaivāsmiṃs tad dadhāti | [ŚBM, 2, 2, 1 7.4]
eṣā hy eva pratyakṣam annam āhutiḥ | [ŚBM, 2, 2, 1 7.5]
athāgnaye śucaye nirvapati | [ŚBM, 2, 2, 1 8.1]
vīryaṃ vai śuci yad vā asyaitad ujjvalati | [ŚBM, 2, 2, 1 8.2]
etad asya vīryaṃ śuci | [ŚBM, 2, 2, 1 8.3]
vīryam evāsminn etad dadhāti | [ŚBM, 2, 2, 1 8.4]
tad v etayaivāsmiṃs tad dadhāti | [ŚBM, 2, 2, 1 8.5]
yadā hy evāsminn etām āhutiṃ juhoty athāsyaitad vīryaṃ śucy ujjvalati | [ŚBM, 2, 2, 1 8.6]
tasmād āhur etām evāhutiṃ hutvāthottarāṇi havīṃṣi nādriyeta | [ŚBM, 2, 2, 1 9.1]
etayaiva taṃ kāmam āpnoti yam abhikāmam uttarāṇi havīṃṣi nirvapatīti | [ŚBM, 2, 2, 1 9.2]
tad u nirvaped evottarāṇi havīṃṣi | [ŚBM, 2, 2, 1 9.3]
parokṣam iva vā etad yad adas tad idam itīva | [ŚBM, 2, 2, 1 9.4]
sa yad agnaye pavamānāya nirvapati prāṇā vai pavamānaḥ | [ŚBM, 2, 2, 1 10.1]
yadā vai jāyate 'tha prāṇaḥ | [ŚBM, 2, 2, 1 10.2]
atha yāvan na jāyate mātur vaiva tāvat prāṇam anu prāṇiti | [ŚBM, 2, 2, 1 10.3]
yathā vā taj jāta evāsminn etat prāṇaṃ dadhāti | [ŚBM, 2, 2, 1 10.4]
atha yad agnaye pāvakāya nirvapaty annaṃ vai pāvakam | [ŚBM, 2, 2, 1 11.1]
taj jāta evāsminn etad annaṃ dadhāti | [ŚBM, 2, 2, 1 11.2]
atha yad agnaye śucaye nirvapati vīryaṃ vai śuci | [ŚBM, 2, 2, 1 12.1]
yadā vā annena vardhate 'tha vīryam | [ŚBM, 2, 2, 1 12.2]
tad annenaivainam etad vardhayitvāthāsminn etad vīryaṃ śuci dadhāti | [ŚBM, 2, 2, 1 12.3]
tasmād agnaye śucaye | [ŚBM, 2, 2, 1 12.4]
tad v etad eva sad viparyastam iva | [ŚBM, 2, 2, 1 13.1]
agnir ha yatra devebhyo manuṣyān abhyupāvavarta taddhekṣāṃcakre maiva sarveṇevātmanā manuṣyān abhyupāvṛtam iti | [ŚBM, 2, 2, 1 13.2]
sa etās tisras tanūr eṣu lokeṣu vinyadhatta | [ŚBM, 2, 2, 1 14.1]
yad asya pavamānaṃ rūpam āsīt tad asyāṃ pṛthivyāṃ nyadhatta | [ŚBM, 2, 2, 1 14.2]
atha yat pāvakaṃ tad antarikṣe | [ŚBM, 2, 2, 1 14.3]
atha yacchuci tad divi | [ŚBM, 2, 2, 1 14.4]
tad vā ṛṣayaḥ pratibubudhire ya u tarhy ṛṣaya āsuḥ | [ŚBM, 2, 2, 1 14.5]
asarveṇa vai na ātmanāgnir abhyupāvṛtad iti | [ŚBM, 2, 2, 1 14.6]
tasmā etāni havīṃṣi niravapan | [ŚBM, 2, 2, 1 14.7]
sa yad agnaye pavamānāya nirvapati yad evāsyāsyām pṛthivyāṃ rūpaṃ tad evāsyaitenāpnoti | [ŚBM, 2, 2, 1 15.1]
atha yad agnaye pāvakāya nirvapati yad evāsyāntarikṣe rūpaṃ tad evāsyaitenāpnoti | [ŚBM, 2, 2, 1 15.2]
atha yad agnaye śucaye nirvapati yad evāsya divi rūpaṃ tad evāsyaitenāpnoti | [ŚBM, 2, 2, 1 15.3]
evam u kṛtsnam evāgnim anapanihitam ādhatte | [ŚBM, 2, 2, 1 15.4]
tasmād u nirvaped evottarāṇi havīṃṣi | [ŚBM, 2, 2, 1 15.5]
kevalabarhiḥ prathamaṃ havir bhavati samānabarhiṣī uttare | [ŚBM, 2, 2, 1 16.1]
ayaṃ vai lokaḥ prathamaṃ havir athedam antarikṣaṃ dvitīyaṃ dyaur eva tṛtīyam | [ŚBM, 2, 2, 1 16.2]
bahuleva vā iyaṃ pṛthivī | [ŚBM, 2, 2, 1 16.3]
lelayevāntarikṣam | [ŚBM, 2, 2, 1 16.4]
lelayevāsau dyauḥ | [ŚBM, 2, 2, 1 16.5]
ubhe cid enām pratyudyāminī stām iti | [ŚBM, 2, 2, 1 16.6]
tasmāt samānabarhiṣī | [ŚBM, 2, 2, 1 16.7]
aṣṭākapālāḥ sarve puroḍāśā bhavanti | [ŚBM, 2, 2, 1 17.1]
aṣṭākṣarā vai gāyatrī | [ŚBM, 2, 2, 1 17.2]
gāyatram agneś chandaḥ | [ŚBM, 2, 2, 1 17.3]
svenaivainam etac chandasādhatte | [ŚBM, 2, 2, 1 17.4]
tāni sarvāṇi caturviṃśatiḥ kapālāni sampadyante | [ŚBM, 2, 2, 1 17.5]
caturviṃśatyakṣarā vai gāyatrī | [ŚBM, 2, 2, 1 17.6]
gāyatram agneś chandaḥ | [ŚBM, 2, 2, 1 17.7]
svenaivainam etac chandasādhatte | [ŚBM, 2, 2, 1 17.8]
athādityai caruṃ nirvapati | [ŚBM, 2, 2, 1 18.1]
pracyavata iva vā eṣo 'smāl lokād ya etāni havīṃṣi nirvapati | [ŚBM, 2, 2, 1 18.2]
imān hi lokānt samārohann eti | [ŚBM, 2, 2, 1 18.3]
sa yad adityai caruṃ nirvapatīyaṃ vai pṛthivy aditiḥ | [ŚBM, 2, 2, 1 19.1]
seyam pratiṣṭhā | [ŚBM, 2, 2, 1 19.2]
tad asyām evaitat pratiṣṭhāyām pratitiṣṭhati | [ŚBM, 2, 2, 1 19.3]
tasmād adityai caruṃ nirvapati | [ŚBM, 2, 2, 1 19.4]
tasyai virājau saṃyājye syātām ity āhuḥ | [ŚBM, 2, 2, 1 20.1]
virāḍḍhīyam iti | [ŚBM, 2, 2, 1 20.2]
atho triṣṭubhau | [ŚBM, 2, 2, 1 20.3]
triṣṭubbhīyam iti | [ŚBM, 2, 2, 1 20.4]
atho jagatyau | [ŚBM, 2, 2, 1 20.5]
jagatī hīyam iti | [ŚBM, 2, 2, 1 20.6]
virājāv ity eva syātām | [ŚBM, 2, 2, 1 20.7]
tasyai dhenur dakṣiṇā | [ŚBM, 2, 2, 1 21.1]
dhenur iva vā iyam manuṣyebhyaḥ sarvān kāmān duhe | [ŚBM, 2, 2, 1 21.2]
mātā dhenuḥ | [ŚBM, 2, 2, 1 21.3]
māteva vā iyam manuṣyān bibharti | [ŚBM, 2, 2, 1 21.4]
tasmād dhenur dakṣiṇā | [ŚBM, 2, 2, 1 21.5]
etan nv ekam ayanam | [ŚBM, 2, 2, 1 21.6]
athedaṃ dvitīyam | [ŚBM, 2, 2, 1 22.1]
āgneyam evāṣṭākapālam puroḍāśaṃ nirvapati parokṣam iva vā etad yad agnaye pavamānāyāgnaye pāvakāyāgnaye śucaya itīva | [ŚBM, 2, 2, 1 22.2]
athāñjasaivainam etat pratyakṣam ādhatte | [ŚBM, 2, 2, 1 22.3]
tasmād agnaye 'thādityai caruṃ nirvapati | [ŚBM, 2, 2, 1 22.4]
sa ya eva caror bandhuḥ sa bandhuḥ | [ŚBM, 2, 2, 1 22.5]
{ŚBM, 2, 2, 2}
ghnanti vā etad yajñaṃ yad enaṃ tanvate | [ŚBM, 2, 2, 2 1.1]
yan nv eva rājānam abhiṣuṇvanti tat taṃ ghnanti | [ŚBM, 2, 2, 2 1.2]
yat paśuṃ saṃjñapayanti viśāsati tat taṃ ghnanti | [ŚBM, 2, 2, 2 1.3]
ulūkhalamusalābhyāṃ dṛṣadupalābhyāṃ haviryajñaṃ ghnanti | [ŚBM, 2, 2, 2 1.4]
sa eṣa yajño hato na dadakṣe | [ŚBM, 2, 2, 2 2.1]
taṃ devā dakṣiṇābhir adakṣayan | [ŚBM, 2, 2, 2 2.2]
tad yad enaṃ dakṣiṇābhir adakṣayaṃs tasmād dakṣiṇā nāma | [ŚBM, 2, 2, 2 2.3]
tad yad evātra yajñasya hatasya vyathate tad evāsyaitad dakṣiṇābhir dakṣayati | [ŚBM, 2, 2, 2 2.4]
atha samṛddha eva yajño bhavati | [ŚBM, 2, 2, 2 2.5]
tasmād dakṣiṇā dadāti | [ŚBM, 2, 2, 2 2.6]
tā vai ṣaḍ dadyāt | [ŚBM, 2, 2, 2 3.1]
ṣaḍ vā ṛtavaḥ saṃvatsarasya | [ŚBM, 2, 2, 2 3.2]
saṃvatsaro yajñaḥ prajāpatiḥ | [ŚBM, 2, 2, 2 3.3]
sa yāvān eva yajño yāvaty asya mātrā tāvatībhir dakṣayati | [ŚBM, 2, 2, 2 3.4]
dvādaśa dadyāt | [ŚBM, 2, 2, 2 4.1]
dvādaśa vai māsāḥ saṃvatsarasya | [ŚBM, 2, 2, 2 4.2]
saṃvatsaro yajñaḥ prajāpatiḥ | [ŚBM, 2, 2, 2 4.3]
sa yāvān eva yajño yāvaty asya mātrā tāvatībhir dakṣayati | [ŚBM, 2, 2, 2 4.4]
caturviṃśatiṃ dadyāt | [ŚBM, 2, 2, 2 5.1]
caturviṃśatir vai saṃvatsarasyārdhamāsāḥ | [ŚBM, 2, 2, 2 5.2]
saṃvatsaro yajñaḥ prajāpatiḥ | [ŚBM, 2, 2, 2 5.3]
sa yāvān eva yajño yāvaty asya mātrā tāvatībhir dakṣayati | [ŚBM, 2, 2, 2 5.4]
eṣā mātrā dakṣiṇānām | [ŚBM, 2, 2, 2 5.5]
dadyāt tv eva yathāśraddham bhūyasīḥ | [ŚBM, 2, 2, 2 5.6]
tad yad dakṣiṇā dadāti | [ŚBM, 2, 2, 2 5.7]
dvayā vai devāḥ | [ŚBM, 2, 2, 2 6.1]
devāḥ ahaiva devāḥ | [ŚBM, 2, 2, 2 6.2]
atha ye brāhmaṇāḥ śuśruvāṃso 'nūcānās te manuṣyadevāḥ | [ŚBM, 2, 2, 2 6.3]
teṣāṃ dvedhā vibhakta eva yajñaḥ | [ŚBM, 2, 2, 2 6.4]
āhutaya eva devānāṃ dakṣiṇā manuṣyadevānāṃ brāhmaṇānāṃ śuśruvuṣām anūcānānām | [ŚBM, 2, 2, 2 6.5]
āhutibhir eva devān prīṇāti dakṣiṇābhir manuṣyadevān brāhmaṇāñchuśruvuṣo 'nūcānān | [ŚBM, 2, 2, 2 6.6]
ta enam ubhaye devāḥ prītāḥ sudhāyāṃ dadhati | [ŚBM, 2, 2, 2 6.7]
tad yathā yonau reto dadhyād evam evaitad ṛtvijo yajamānaṃ loke dadhati | [ŚBM, 2, 2, 2 7.1]
tad yad ebhya etad dadāti ye medaṃ saṃprāpipann iti nu dakṣiṇānām | [ŚBM, 2, 2, 2 7.2]
devāś ca vā asurāś cobhaye prājāpatyāḥ paspṛdhire | [ŚBM, 2, 2, 2 8.1]
ta ubhaya evānātmāna āsuḥ | [ŚBM, 2, 2, 2 8.2]
martyā hy āsuḥ | [ŚBM, 2, 2, 2 8.3]
anātmā hi martyaḥ | [ŚBM, 2, 2, 2 8.4]
teṣūbhayeṣu martyeṣv agnir evāmṛta āsa | [ŚBM, 2, 2, 2 8.5]
taṃ ha smobhaye 'mṛtam upajīvanti | [ŚBM, 2, 2, 2 8.6]
sa yaṃ ha smaiṣāṃ ghnanti taddha sma vai sa bhavati | [ŚBM, 2, 2, 2 8.7]
tato devās tanīyāṃsa iva pariśiśiṣire | [ŚBM, 2, 2, 2 9.1]
te 'rcantaḥ śrāmyantaś cerur utāsurānt sapatnān martyān abhibhavemeti | [ŚBM, 2, 2, 2 9.2]
ta etad amṛtam agnyādheyaṃ dadṛśuḥ | [ŚBM, 2, 2, 2 9.3]
te hocur hantedam amṛtam antarātmann ādadhāmahai | [ŚBM, 2, 2, 2 10.1]
ta idam amṛtam antarātmann ādhāyāmṛtā bhūtvāstaryā bhūtvā staryānt sapatnān martyān abhibhaviṣyāma iti | [ŚBM, 2, 2, 2 10.2]
te hocur ubhayeṣu vai no 'yam agniḥ | [ŚBM, 2, 2, 2 11.1]
pra tv evāsurebhyo bravāmeti | [ŚBM, 2, 2, 2 11.2]
te hocur ā vai vayam agnī dhāsyāmahe | [ŚBM, 2, 2, 2 12.1]
atha yūyaṃ kiṃ kariṣyatheti | [ŚBM, 2, 2, 2 12.2]
te hocur athainaṃ vayaṃ ny eva dhāsyāmahe 'tra tṛṇāni dahātra dārūṇi dahātraudanam pacātra māṃsam paceti | [ŚBM, 2, 2, 2 13.1]
sa yaṃ tam asurā nyadadhata tenānena manuṣyā bhuñjate | [ŚBM, 2, 2, 2 13.2]
athainaṃ devā antarātmann ādadhata | [ŚBM, 2, 2, 2 14.1]
ta imam amṛtam antarātmann ādhāyāmṛtā bhūtvāstaryā bhūtvā staryānt sapatnān martyān abhyabhavan | [ŚBM, 2, 2, 2 14.2]
tatho evaiṣa etad amṛtam antarātmann ādhatte | [ŚBM, 2, 2, 2 14.3]
nāmṛtatvasyāśāsti | [ŚBM, 2, 2, 2 14.4]
sarvam āyur eti | [ŚBM, 2, 2, 2 14.5]
astaryo haiva bhavati | [ŚBM, 2, 2, 2 14.6]
na hainaṃ sapatnas tustūrṣamāṇaś cana stṛṇute | [ŚBM, 2, 2, 2 14.7]
tasmād yad āhitāgniś cānāhitāgniś ca spardhete āhitāgnir evābhibhavati | [ŚBM, 2, 2, 2 14.8]
astaryo hi khalu sa tarhi bhavaty amṛtaḥ | [ŚBM, 2, 2, 2 14.9]
tad yatrainam ado manthanti taj jātam abhiprāṇiti | [ŚBM, 2, 2, 2 15.1]
prāṇo vā agniḥ | [ŚBM, 2, 2, 2 15.2]
jātam evainam etat santaṃ janayati | [ŚBM, 2, 2, 2 15.3]
sa punar apāniti | [ŚBM, 2, 2, 2 15.4]
tad enam antarātmann ādhatte | [ŚBM, 2, 2, 2 15.5]
so 'syaiṣo 'ntarātmann agnir āhito bhavati | [ŚBM, 2, 2, 2 15.6]
tam uddīpya saminddha iha yakṣya iha sukṛtaṃ kariṣyāmīty eva | [ŚBM, 2, 2, 2 16.1]
enam etat saminddhe yo 'syaiṣo 'ntarātmann agnir āhito bhavati | [ŚBM, 2, 2, 2 16.2]
antareṇāgād vyavṛtad iti | [ŚBM, 2, 2, 2 17.1]
na ha vā asyaitaṃ kaścanāntareṇaiti yāvaj jīvati yo 'syaiso 'ntarātmann agnir āhito bhavati | [ŚBM, 2, 2, 2 17.2]
tasmād u tan nādriyeta | [ŚBM, 2, 2, 2 17.3]
yad anugacchen na ha vā asyaiṣo 'nugacchati yāvaj jīvati yo 'syaiso 'ntarātmann agnir āhito bhavati | [ŚBM, 2, 2, 2 17.4]
te vā ete prāṇā eva yad agnayaḥ | [ŚBM, 2, 2, 2 18.1]
prāṇodānāv evāhavanīyaś ca gārhapatyaś ca | [ŚBM, 2, 2, 2 18.2]
vyāno 'nvāhāryapacanaḥ | [ŚBM, 2, 2, 2 18.3]
tasya vā etasyāgnyādheyasya satyam evopacāraḥ | [ŚBM, 2, 2, 2 19.1]
sa yaḥ satyaṃ vadati yathāgniṃ samiddhaṃ taṃ ghṛtenābhiṣiñced evaṃ hainaṃ sa uddīpayati | [ŚBM, 2, 2, 2 19.2]
tasya bhūyo bhūya eva tejo bhavati | [ŚBM, 2, 2, 2 19.3]
śvaḥ śvaḥ śreyān bhavati | [ŚBM, 2, 2, 2 19.4]
atha yo 'nṛtaṃ vadati yathāgniṃ samiddhaṃ tam udakenābhiṣiñced evaṃ hainaṃ sa jāsayati | [ŚBM, 2, 2, 2 19.5]
tasya kanīyaḥ kanīya eva tejo bhavati | [ŚBM, 2, 2, 2 19.6]
śvaḥ śvaḥ pāpīyān bhavati | [ŚBM, 2, 2, 2 19.7]
tasmād u satyam eva vadet | [ŚBM, 2, 2, 2 19.8]
tad u hāpy aruṇam aupaveśiṃ jñātaya ūcuḥ sthaviro vā asy agnī ādhatsveti | [ŚBM, 2, 2, 2 20.1]
sa hovāca te maitad brūtha | [ŚBM, 2, 2, 2 20.2]
vācaṃyama evaidhi | [ŚBM, 2, 2, 2 20.3]
na vā āhitāgninānṛtaṃ vaditavyam | [ŚBM, 2, 2, 2 20.4]
na vadañ jātu nānṛtaṃ vadet | [ŚBM, 2, 2, 2 20.5]
tāvat satyam evopacāra iti | [ŚBM, 2, 2, 2 20.6]
{ŚBM, 2, 2, 3}
varuṇo hainad rājyakāma ādadhe | [ŚBM, 2, 2, 3 1.1]
sa rājyam agacchat | [ŚBM, 2, 2, 3 1.2]
tasmād yaś ca veda yaś ca na varuṇo rājety evāhuḥ | [ŚBM, 2, 2, 3 1.3]
somo yaśaskāmaḥ | [ŚBM, 2, 2, 3 1.4]
sa yaśo 'bhavat | [ŚBM, 2, 2, 3 1.5]
tasmād yaś ca some labhate yaś ca nobhāv evāgacchataḥ | [ŚBM, 2, 2, 3 1.6]
yaśa evaitad draṣṭum āgacchanti | [ŚBM, 2, 2, 3 1.7]
yaśo ha bhavati rājyaṃ gacchati ya evaṃ vidvān ādhatte | [ŚBM, 2, 2, 3 1.8]
agnau ha vai devāḥ sarvāṇi rūpāṇi nidadhire yāni ca grāmyāṇi yāni cāraṇyāni vijayaṃ vopapraiṣyantaḥ kāmacārasya vā kāmāyāyaṃ no gopiṣṭho gopāyad iti vā | [ŚBM, 2, 2, 3 2.1]
tāny u hāgnir nicakame | [ŚBM, 2, 2, 3 3.1]
taiḥ saṃgṛhyartūn praviveśa | [ŚBM, 2, 2, 3 3.2]
punar ema iti devā ed agniṃ tirobhūtam | [ŚBM, 2, 2, 3 3.3]
teṣāṃ heyasevāsa kim iha kartavyaṃ keha prajñeti vā | [ŚBM, 2, 2, 3 3.4]
tata etat tvaṣṭā punarādheyaṃ dadarśa | [ŚBM, 2, 2, 3 4.1]
tad ādadhe | [ŚBM, 2, 2, 3 4.2]
tenāgneḥ priyaṃ dhāmopajagāma | [ŚBM, 2, 2, 3 4.3]
so 'smā ubhayāni rūpāṇi pratiniḥsasarja yāni ca grāmyāṇi yāni cāraṇyāni | [ŚBM, 2, 2, 3 4.4]
tasmād āhus tvāṣṭrāṇi vai rūpāṇīti | [ŚBM, 2, 2, 3 4.5]
tvaṣṭur hy eva sarvaṃ rūpam | [ŚBM, 2, 2, 3 4.6]
upa ha tv evānyāḥ prajā yāvatso yāvatsa iva tiṣṭhante | [ŚBM, 2, 2, 3 4.7]
tasmai kam punarādheyam ādadhīta | [ŚBM, 2, 2, 3 5.1]
evaṃ haivāgneḥ priyaṃ dhāmopagacchati | [ŚBM, 2, 2, 3 5.2]
so 'smā ubhayāni rūpāṇi pratiniḥsṛjati yāni ca grāmyāṇi yāni cāraṇyāni | [ŚBM, 2, 2, 3 5.3]
tasminn etāny ubhayāni rūpāṇi dṛśyante | [ŚBM, 2, 2, 3 5.4]
paramatā vai sā | [ŚBM, 2, 2, 3 5.5]
spṛhayanty u hāsmai | [ŚBM, 2, 2, 3 5.6]
tathā puṣyati | [ŚBM, 2, 2, 3 5.7]
lokyam v evāpi | [ŚBM, 2, 2, 3 5.8]
āgneyo 'yaṃ yajñaḥ | [ŚBM, 2, 2, 3 6.1]
jyotir agniḥ pāpmano dagdhā | [ŚBM, 2, 2, 3 6.2]
so 'sya pāpmānaṃ dahati | [ŚBM, 2, 2, 3 6.3]
sa iha jyotir eva śriyā yaśasā bhavati jyotir amutra puṇyalokatvā | [ŚBM, 2, 2, 3 6.4]
etan nu tad yasmād ādadhīta | [ŚBM, 2, 2, 3 6.5]
sa vai varṣāsv ādadhīta | [ŚBM, 2, 2, 3 7.1]
varṣā vai sarva ṛtavaḥ | [ŚBM, 2, 2, 3 7.2]
varṣā hi vai sarva ṛtavaḥ | [ŚBM, 2, 2, 3 7.3]
athādo varṣam akurmādo varṣam akurmeti saṃvatsarānt saṃpaśyanti | [ŚBM, 2, 2, 3 7.4]
varṣā ha tv eva sarveṣām ṛtūnāṃ rūpam | [ŚBM, 2, 2, 3 7.5]
uta hi tad varṣāsu bhavati yad āhur grīṣma iva vā adyeti | [ŚBM, 2, 2, 3 7.6]
uto tad varṣāsu bhavati yad āhuḥ śiśira iva vā adyeti | [ŚBM, 2, 2, 3 7.7]
varṣād id varṣāḥ | [ŚBM, 2, 2, 3 7.8]
athaitad eva parokṣaṃ rūpam | [ŚBM, 2, 2, 3 8.1]
yad eva purastād vāti tad vasantasya rūpaṃ yat stanayati tad grīṣmasya yad varṣati tad varṣāṇāṃ yad vidyotate taccharado yad vṛṣṭvodgṛhṇāti taddhemantasya | [ŚBM, 2, 2, 3 8.2]
varṣāḥ sarva ṛtavaḥ | [ŚBM, 2, 2, 3 8.3]
ṛtūn prāviśat | [ŚBM, 2, 2, 3 8.4]
ṛtubhya evainam etan nirmimīte | [ŚBM, 2, 2, 3 8.5]
ādityas tv eva sarva ṛtavaḥ | [ŚBM, 2, 2, 3 9.1]
yadaivodety atha vasanto yadā saṃgavo 'tha grīṣmo yadā madhyandino 'tha varṣā yadāparāhṇo 'tha śarad yadaivāstam ety atha hemantaḥ | [ŚBM, 2, 2, 3 9.2]
tasmād u madhyandina evādadhīta | [ŚBM, 2, 2, 3 9.3]
tarhi hy eṣo 'sya lokasya nediṣṭhaṃ bhavati | [ŚBM, 2, 2, 3 9.4]
tan nediṣṭhād evainam etan madhyān nirmimīte | [ŚBM, 2, 2, 3 9.5]
chāyayeva vā ayam puruṣaḥ pāpmanānuṣaktaḥ | [ŚBM, 2, 2, 3 10.1]
so 'syātra kaniṣṭho bhavaty adhaspadam iveyasyate | [ŚBM, 2, 2, 3 10.2]
tat kaniṣṭham evaitat pāpmānam avabādhate | [ŚBM, 2, 2, 3 10.3]
tasmād u madhyandina evādadhīta | [ŚBM, 2, 2, 3 10.4]
taṃ vai darbhair uddharati | [ŚBM, 2, 2, 3 11.1]
dārubhir vai pūrvam uddharati | [ŚBM, 2, 2, 3 11.2]
dārubhiḥ pūrvaṃ dārubhir aparaṃ jāmi kuryāt samadaṃ kuryāt | [ŚBM, 2, 2, 3 11.3]
āpo darbhāḥ | [ŚBM, 2, 2, 3 11.4]
āpo varṣāḥ | [ŚBM, 2, 2, 3 11.5]
ṛtūn prāviśat | [ŚBM, 2, 2, 3 11.6]
adbhir evainam etad adbhyo nirmimīte | [ŚBM, 2, 2, 3 11.7]
tasmād darbhair uddharati | [ŚBM, 2, 2, 3 11.8]
arkapalāśābhyāṃ vrīhimayam apūpaṃ kṛtvā yatra gārhapatyam ādhāsyan bhavati tan nidadhāti | [ŚBM, 2, 2, 3 12.1]
tad gārhapatyam ādadhāti | [ŚBM, 2, 2, 3 12.2]
arkapalāśābhyāṃ yavamayam apūpaṃ kṛtvā yatrāhavanīyam ādhāsyan bhavati tan nidadhāti | [ŚBM, 2, 2, 3 13.1]
tad āhavanīyam ādadhāti | [ŚBM, 2, 2, 3 13.2]
pūrvābhyām evaināv etad agnibhyām antardadhma iti vadantaḥ | [ŚBM, 2, 2, 3 13.3]
tad u tathā na kuryāt | [ŚBM, 2, 2, 3 13.4]
rātribhir hy evāntarhitau bhavataḥ | [ŚBM, 2, 2, 3 13.5]
āgneyam eva pañcakapālam puroḍāśaṃ nirvapati | [ŚBM, 2, 2, 3 14.1]
tasya pañcapadāḥ paṅktayo yājyānuvākyā bhavanti | [ŚBM, 2, 2, 3 14.2]
pañca vā ṛtavaḥ | [ŚBM, 2, 2, 3 14.3]
ṛtūn prāviśat | [ŚBM, 2, 2, 3 14.4]
ṛtubhya evainam etan nirmimīte | [ŚBM, 2, 2, 3 14.5]
sarva āgneyo bhavati | [ŚBM, 2, 2, 3 15.1]
evaṃ hi tvaṣṭāgneḥ priyaṃ dhāmopāgacchat | [ŚBM, 2, 2, 3 15.2]
tasmāt sarva āgneyo bhavati | [ŚBM, 2, 2, 3 15.3]
tenopāṃśu caranti | [ŚBM, 2, 2, 3 16.1]
yad vai jñātaye vā sakhye vā niṣkevalyaṃ cikīrṣati tira ivaitena bobhavat | [ŚBM, 2, 2, 3 16.2]
vaiśvadevo 'nyo yajño 'thaiṣa niṣkevalya āgneyaḥ | [ŚBM, 2, 2, 3 16.3]
yad vai tira iva tad upāṃśu | [ŚBM, 2, 2, 3 16.4]
tasmād upāṃśu caranti | [ŚBM, 2, 2, 3 16.5]
uccair uttamam anuyājaṃ yajati | [ŚBM, 2, 2, 3 17.1]
kṛtakarmeva hi sa tarhi bhavati | [ŚBM, 2, 2, 3 17.2]
sarvo hi kṛtam anubudhyate | [ŚBM, 2, 2, 3 17.3]
sa āśrāvyāha samidho yajeti | [ŚBM, 2, 2, 3 18.1]
tad āgneyaṃ rūpam | [ŚBM, 2, 2, 3 18.2]
parokṣaṃ tv agnīn yajeti tv eva brūyāt | [ŚBM, 2, 2, 3 18.3]
tad eva pratyakṣam āgneyaṃ rūpam | [ŚBM, 2, 2, 3 18.4]
sa yajaty agna ājyasya vyantu vaukag agnim ājyasya vetu vaukag agninājyasya vyantu vaukag agnir ājyasya vetu vaukag iti | [ŚBM, 2, 2, 3 19.1]
atha svāhāgnim ity āhāgneyam ājyabhāgaṃ svāhāgnim pavamānam iti yadi pavamānāya dhriyerant svāhāgnim indumantam iti yady agnaya indumate dhriyeran | [ŚBM, 2, 2, 3 20.1]
svāhāgniṃ svāhāgnīn ājyapāñ juṣāṇo agnir ājyasya vetv iti yajati | [ŚBM, 2, 2, 3 20.2]
athāhāgnaye 'nubrūhīty āgneyam ājyabhāgam | [ŚBM, 2, 2, 3 21.1]
so 'nvāhāgniṃ stomena bodhaya samidhāno amartyam havyā deveṣu no dadhad iti | [ŚBM, 2, 2, 3 21.2]
svapitīva khalu vā etad yad udvāsito bhavati | [ŚBM, 2, 2, 3 21.3]
saṃprabodhayaty evainam etat samudīrayati | [ŚBM, 2, 2, 3 21.4]
juṣāṇo agnir ājyasya vetv iti yajati | [ŚBM, 2, 2, 3 21.5]
atha yady agnaye pavamānāya dhriyerann agnaye pavamānāyānubrūhīti brūyāt | [ŚBM, 2, 2, 3 22.1]
so 'nvāhāgna āyūṃṣi pavasa āsuvorjam iṣaṃ ca naḥ āre bādhasva ducchunām iti | [ŚBM, 2, 2, 3 22.2]
tathā hāgneyo bhavati | [ŚBM, 2, 2, 3 22.3]
somo vai pavamānaḥ | [ŚBM, 2, 2, 3 22.4]
tad u saumyād ājyabhāgān nayanti | [ŚBM, 2, 2, 3 22.5]
juṣāṇo agniḥ pavamāna ājyasya vetv iti yajati | [ŚBM, 2, 2, 3 22.6]
atha yady agnaya indumate dhriyerann agnaya indumate 'nubrūhīti brūyāt | [ŚBM, 2, 2, 3 23.1]
so 'nvāhehy ū ṣu bravāṇi te 'gna itthetarā gira ebhir vardhasa indubhir iti | [ŚBM, 2, 2, 3 23.2]
tathā hāgneyo bhavati | [ŚBM, 2, 2, 3 23.3]
somo vā induḥ | [ŚBM, 2, 2, 3 23.4]
tad u saumyād ājyabhāgān nayanti | [ŚBM, 2, 2, 3 23.5]
juṣāṇo agnir indumān ājyasya vetv iti yajati | [ŚBM, 2, 2, 3 23.6]
evam u sarvam āgneyaṃ karoti | [ŚBM, 2, 2, 3 23.7]
athāhāgnaye 'nubrūhīti haviṣaḥ | [ŚBM, 2, 2, 3 24.1]
agniṃ yajāgnaye sviṣṭakṛte 'nubrūhy agniṃ sviṣṭakṛtaṃ yajeti | [ŚBM, 2, 2, 3 24.2]
atha yad devān yajety agnīn yajety evaitad āha | [ŚBM, 2, 2, 3 24.3]
sa yajaty agner vasuvane vasudheyasya vetu vaukag agnā u vasuvane vasudheyasya vetu vaukag devo agniḥ sviṣṭakṛd iti | [ŚBM, 2, 2, 3 25.1]
svayam āgneyas tṛtīyaḥ | [ŚBM, 2, 2, 3 25.2]
evam v āgneyān anuyājān karoti | [ŚBM, 2, 2, 3 25.3]
tā vā etāḥ ṣaḍ vibhaktīr yajati catasraḥ prayājeṣu dve anuyājeṣu | [ŚBM, 2, 2, 3 26.1]
ṣaḍ vā ṛtavaḥ | [ŚBM, 2, 2, 3 26.2]
ṛtūn prāviśat | [ŚBM, 2, 2, 3 26.3]
ṛtubhya evainam etan nirmimīte | [ŚBM, 2, 2, 3 26.4]
dvādaśa vā trayodaśa vākṣarāṇi bhavanti | [ŚBM, 2, 2, 3 27.1]
dvādaśa vā vai trayodaśa vā saṃvatsarasya māsāḥ | [ŚBM, 2, 2, 3 27.2]
saṃvatsaram ṛtūn prāviśat | [ŚBM, 2, 2, 3 27.3]
ṛtubhya evainam etat saṃvatsarān nirmimīte | [ŚBM, 2, 2, 3 27.4]
na dve cana sahājāmitāyai | [ŚBM, 2, 2, 3 27.5]
jāmi ha kuryād yad dve cit saha syātām | [ŚBM, 2, 2, 3 27.6]
vyantu vetv ity eva prayājānāṃ rūpaṃ vasuvane vasudheyasyety anuyājānām | [ŚBM, 2, 2, 3 27.7]
tasya hiraṇyaṃ dakṣiṇā | [ŚBM, 2, 2, 3 28.1]
āgneyo vā eṣa yajño bhavati | [ŚBM, 2, 2, 3 28.2]
agne reto hiraṇyam | [ŚBM, 2, 2, 3 28.3]
tasmāddhiraṇyaṃ dakṣiṇā | [ŚBM, 2, 2, 3 28.4]
anaḍvān vā | [ŚBM, 2, 2, 3 28.5]
sa hi vahenāgneyaḥ | [ŚBM, 2, 2, 3 28.6]
agnidagdham iva hyasya vahaṃ bhavati | [ŚBM, 2, 2, 3 28.7]
devānāṃ havyavāhano 'gnir iti vahati vā eṣa manuṣyebhyaḥ | [ŚBM, 2, 2, 3 28.8]
tasmād anaḍvān dakṣiṇā | [ŚBM, 2, 2, 3 28.9]
{ŚBM, 2, 2, 4}
prajāpatir ha vā idam agra eka evāsa | [ŚBM, 2, 2, 4 1.1]
sa aikṣata kathaṃ nu prajāyeyeti | [ŚBM, 2, 2, 4 1.2]
so 'śrāmyat | [ŚBM, 2, 2, 4 1.3]
sa tapo 'tapyata | [ŚBM, 2, 2, 4 1.4]
so 'gnim eva mukhāj janayāṃcakre | [ŚBM, 2, 2, 4 1.5]
tad yad enam mukhād ajanayata tasmād annādo 'gniḥ | [ŚBM, 2, 2, 4 1.6]
sa yo haivam etam agnim annādaṃ vedānnādo haiva bhavati | [ŚBM, 2, 2, 4 1.7]
tad vā enam etad agre devānām ajanayata | [ŚBM, 2, 2, 4 2.1]
tasmād agnir agrir ha vai nāma | [ŚBM, 2, 2, 4 2.2]
etad yad agnir iti sa jātaḥ pūrvaḥ preyāya | [ŚBM, 2, 2, 4 2.3]
yo vai pūrva ety agra etīti vai tam āhuḥ | [ŚBM, 2, 2, 4 2.4]
so evāsyāgnitā | [ŚBM, 2, 2, 4 2.5]
sa aikṣata prajāpatir annādaṃ vā imam ātmano 'jījane yad agniṃ na vā iha mad anyad annam asti yaṃ vā ayaṃ nādyād iti | [ŚBM, 2, 2, 4 3.1]
kālvālīkṛtā haiva tarhi pṛthivy āsa | [ŚBM, 2, 2, 4 3.2]
nauṣadhaya āsur na vanaspatayaḥ | [ŚBM, 2, 2, 4 3.3]
tad evāsya manasy āsa | [ŚBM, 2, 2, 4 3.4]
athainam agnir vyāttenopaparyāvavarta | [ŚBM, 2, 2, 4 4.1]
tasya bhītasya svo mahimāpacakrāma | [ŚBM, 2, 2, 4 4.2]
vāg vā asya svo mahimā | [ŚBM, 2, 2, 4 4.3]
vāg asyāpacakrāma | [ŚBM, 2, 2, 4 4.4]
sa ātmann evāhutim īṣe | [ŚBM, 2, 2, 4 4.5]
sa udamṛṣṭa | [ŚBM, 2, 2, 4 4.6]
tad yad udamṛṣṭa tasmād idaṃ cālomakam idaṃ ca | [ŚBM, 2, 2, 4 4.7]
tatra viveda ghṛtāhutiṃ vaiva payaāhutiṃ vā | [ŚBM, 2, 2, 4 4.8]
ubhayaṃ ha tv eva tat paya eva | [ŚBM, 2, 2, 4 4.9]
sā hainaṃ nābhirādhayāṃcakāra | [ŚBM, 2, 2, 4 5.1]
keśamiśreva hāsa | [ŚBM, 2, 2, 4 5.2]
tāṃ vyaukṣad oṣa dhayeti | [ŚBM, 2, 2, 4 5.3]
tata oṣadhayaḥ samabhavan | [ŚBM, 2, 2, 4 5.4]
tasmād oṣadhayo nāma | [ŚBM, 2, 2, 4 5.5]
sa dvitīyam udamṛṣṭa | [ŚBM, 2, 2, 4 5.6]
tatrāparām āhutiṃ viveda ghṛtāhutiṃ vaiva payaāhutiṃ vā | [ŚBM, 2, 2, 4 5.7]
ubhayaṃ ha tv eva tat paya eva | [ŚBM, 2, 2, 4 5.8]
sā hainam abhirādhayāṃcakāra | [ŚBM, 2, 2, 4 6.1]
sa vyacikitsaj juhavānī3 mā hauṣā3m iti | [ŚBM, 2, 2, 4 6.2]
taṃ svo mahimābhyuvāda juhudhīti | [ŚBM, 2, 2, 4 6.3]
sa prajāpatir vidāṃcakāra svo vai mā mahimāheti | [ŚBM, 2, 2, 4 6.4]
sa svāhety evājuhot | [ŚBM, 2, 2, 4 6.5]
tasmād u svāhety eva hūyate | [ŚBM, 2, 2, 4 6.6]
tata eṣa udiyāya ya eṣa tapati | [ŚBM, 2, 2, 4 6.7]
tato 'yaṃ prababhūva yo 'yaṃ pavate | [ŚBM, 2, 2, 4 6.8]
tata evāgniḥ parāṅ paryāvavarta | [ŚBM, 2, 2, 4 6.9]
sa hutvā prajāpatiḥ pra cājāyatātsyataś cāgner mṛtyor ātmānam atrāyata | [ŚBM, 2, 2, 4 7.1]
sa yo haivaṃ vidvān agnihotraṃ juhoty etāṃ haiva prajātim prajāyate yāṃ prajāpatiḥ prājāyataivam u haivātsyato 'gner mṛtyor ātmānaṃ trāyate | [ŚBM, 2, 2, 4 7.2]
sa yatra mriyate yatrainam agnāv abhyādadhati tad eṣo 'gner adhijāyate | [ŚBM, 2, 2, 4 8.1]
athāsya śarīram evāgnir dahati | [ŚBM, 2, 2, 4 8.2]
tad yathā pitur vā mātur vā jāyetaivam eṣo 'gner adhijāyate | [ŚBM, 2, 2, 4 8.3]
śaśvaddha vā eṣa na sambhavati yo 'gnihotraṃ na juhoti | [ŚBM, 2, 2, 4 8.4]
tasmād vā agnihotraṃ hotavyam | [ŚBM, 2, 2, 4 8.5]
tad vā etad eva vicikitsāyai janma | [ŚBM, 2, 2, 4 9.1]
yat prajāpatir vyacikitsat sa vicikitsañchreyasy adhriyata yaḥ pra cājāyatātsyataś cāgner mṛtyor ātmānam atrāyata | [ŚBM, 2, 2, 4 9.2]
sa yo haivam etad vicikitsāyai janma veda yaddha kiṃ ca vicikitsati śreyasi haiva dhriyate | [ŚBM, 2, 2, 4 9.3]
sa hutvā nyamṛṣṭa | [ŚBM, 2, 2, 4 10.1]
tato vikaṅkataḥ samabhavat | [ŚBM, 2, 2, 4 10.2]
tasmād eṣa yajñiyo yajñapātrīyo vṛkṣaḥ | [ŚBM, 2, 2, 4 10.3]
tata ete devānāṃ vīrā ajāyantāgnir yo 'yaṃ pavate sūryaḥ | [ŚBM, 2, 2, 4 10.4]
sa yo haivam etān devānāṃ vīrān vedāhāsya vīro jāyate | [ŚBM, 2, 2, 4 10.5]
ta u haita ūcur vayaṃ vai prajāpatim pitaram anusmaḥ | [ŚBM, 2, 2, 4 11.1]
hanta vayaṃ tat sṛjāmahai yad asmān anvasad iti | [ŚBM, 2, 2, 4 11.2]
te pariśritya gāyatreṇāpahiṃkāreṇa tuṣṭuvire | [ŚBM, 2, 2, 4 11.3]
tad yat paryaśrayant sa samudraḥ | [ŚBM, 2, 2, 4 11.4]
atheyam eva pṛthivy āstāvaḥ | [ŚBM, 2, 2, 4 11.5]
te stutvā prāñca uccakramuḥ punar ema iti | [ŚBM, 2, 2, 4 12.1]
devā ed gāṃ sambhūtām | [ŚBM, 2, 2, 4 12.2]
sā hainān udīkṣya hiṃcakāra | [ŚBM, 2, 2, 4 12.3]
te devā vidāṃcakrur eṣa sāmno hiṃkāra iti | [ŚBM, 2, 2, 4 12.4]
apahiṃkāraṃ haiva purā tataḥ sāmāsa | [ŚBM, 2, 2, 4 12.5]
sa eṣa gavi sāmno hiṃkāraḥ | [ŚBM, 2, 2, 4 12.6]
tasmād eṣopajīvanīyā | [ŚBM, 2, 2, 4 12.7]
upajīvanīyo ha vai bhavati ya evam etaṃ gavi sāmno hiṃkāraṃ veda | [ŚBM, 2, 2, 4 12.8]
te hocur bhadraṃ vā idam ajījanāmahi ye gām ajījanāmahi | [ŚBM, 2, 2, 4 13.1]
yajño hy eveyam | [ŚBM, 2, 2, 4 13.2]
no hy ṛte gor yajñas tāyate | [ŚBM, 2, 2, 4 13.3]
annaṃ hy eveyam | [ŚBM, 2, 2, 4 13.4]
yaddhi kiṃ cānnaṃ gaur eva tad iti | [ŚBM, 2, 2, 4 13.5]
tad vā etad evaitāsāṃ nāmaitad yajñasya | [ŚBM, 2, 2, 4 14.1]
tasmād etat pariharet sādhu puṇyam iti | [ŚBM, 2, 2, 4 14.2]
bahvyo ha vā asyaitā bhavanty upanāmuka enaṃ yajño bhavati ya evaṃ vidvān etat pariharati sādhu puṇyam iti | [ŚBM, 2, 2, 4 14.3]
tām u hāgnir abhidadhyau mithuny anayā syām iti | [ŚBM, 2, 2, 4 15.1]
tāṃ saṃbabhūva | [ŚBM, 2, 2, 4 15.2]
tasyāṃ retaḥ prāsiñcat | [ŚBM, 2, 2, 4 15.3]
tat payo 'bhavat | [ŚBM, 2, 2, 4 15.4]
tasmād etad āmāyāṃ gavi satyāṃ śṛtam | [ŚBM, 2, 2, 4 15.5]
agner hi retaḥ | [ŚBM, 2, 2, 4 15.6]
tasmād yadi kṛṣṇāyāṃ yadi rohiṇyāṃ śuklam eva bhavaty agnisaṃkāśam | [ŚBM, 2, 2, 4 15.7]
agner hi retaḥ | [ŚBM, 2, 2, 4 15.8]
tasmāt prathamadugdham uṣṇam bhavati | [ŚBM, 2, 2, 4 15.9]
agner hi retaḥ | [ŚBM, 2, 2, 4 15.10]
te hocur hantedaṃ juhavāmahā iti | [ŚBM, 2, 2, 4 16.1]
kasmai na idam prathamāya hoṣyantīti | [ŚBM, 2, 2, 4 16.2]
mahyam iti haivāgnir uvāca mahyam iti yo 'yam pavate mahyam iti sūryaḥ | [ŚBM, 2, 2, 4 16.3]
te na saṃpādayāṃcakruḥ | [ŚBM, 2, 2, 4 16.4]
te hāsampādyocuḥ prajāpatim eva pitaram pratyayāma | [ŚBM, 2, 2, 4 16.5]
sa yasmai na idam prathamāya hotavyaṃ vakṣyati tasmai na idam prathamāya hoṣyantīti | [ŚBM, 2, 2, 4 16.6]
te prajāpatim pitaram pratītyocuḥ kasmai na idam prathamāya hoṣyantīti | [ŚBM, 2, 2, 4 16.7]
sa hovācāgnaye | [ŚBM, 2, 2, 4 17.1]
agnir anuṣṭhyā svaṃ retaḥ prajanayiṣyate | [ŚBM, 2, 2, 4 17.2]
tathā prajaniṣyadhva iti | [ŚBM, 2, 2, 4 17.3]
atha tubhyam iti sūryam | [ŚBM, 2, 2, 4 17.4]
atha yad eva hūyamānasya vyaśnute tad evaitasya yo 'yam pavata iti | [ŚBM, 2, 2, 4 17.5]
tad ebhya idam apy etarhi tathaiva juhvaty agnaya eva sāyaṃ sūryāya prātaḥ | [ŚBM, 2, 2, 4 17.6]
atha yad eva hūyamānasya vyaśnute tad evaitasya yo 'yam pavate | [ŚBM, 2, 2, 4 17.7]
te hutvā devā imām prajātim prājāyanta yaiṣām iyam prajātir imāṃ vijitiṃ vyajayanta yeyam eṣāṃ vijitiḥ | [ŚBM, 2, 2, 4 18.1]
imam eva lokam agnir ajayad antarikṣaṃ vāyur divam eva sūryaḥ | [ŚBM, 2, 2, 4 18.2]
sa yo haivaṃ vidvān agnihotraṃ juhoty etāṃ haiva prajātim prajāyate yām eta etat prājāyantaitāṃ vijitiṃ vijayate yām eta etad vyajayanta | [ŚBM, 2, 2, 4 18.3]
etair u haiva saloko bhavati ya evaṃ vidvān agnihotraṃ juhoti | [ŚBM, 2, 2, 4 18.4]
tasmād vā agnihotraṃ hotavyam | [ŚBM, 2, 2, 4 18.5]
{ŚBM, 2, 3, 1}
sūryo ha vā agnihotram | [ŚBM, 2, 3, 1 1.1]
tad yad etasyā agra āhuter udait tasmāt sūryo 'gnihotram | [ŚBM, 2, 3, 1 1.2]
{ŚBM, 2, 6, 2}
athaitān yajamāno 'ñjalau samopya | [ŚBM, 2, 6, 2 16.1]
ūrdhvān udasyati yathā gaurnodāpnuyāt tadātmabhya evaitacchalyān nirmimate tān vilipsanta upaspṛśanti bheṣajamevaitatkurvate tasmād vilipsanta upaspṛśanti | [ŚBM, 2, 6, 2 16.2]
tāndvayormūtakayorupanahya | [ŚBM, 2, 6, 2 17.1]
veṇuyaṣṭyāṃ vā kupe vobhayata ābadhyodaṅ paretya yadi vṛkṣaṃ vā sthāṇuṃ vā veṇuṃ vā valmīkaṃ vā vindet tasminnāsajaty etat te rudrāvasaṃ tena paro mūjavato 'tīhītyavasena vā adhvānaṃ yanti tad enaṃ sāvasam evānvavārjati yatra yatrāsya caraṇaṃ tadanvatra ha vā asya paro mūjavadbhyaścaraṇaṃ tasmād āha paro mūjavato 'tīhīty avatatadhanvā pinākāvasa ity ahiṃsannaḥ śivo 'tīhīty evaitad āha kṛttivāsā iti niṣṭhāpayaty evainam etat svapannu hi na kaṃcana hinasti tasmādāha kṛttivāsā iti | [ŚBM, 2, 6, 2 17.2]
atha dakṣiṇānbāhūn anvāvartante | [ŚBM, 2, 6, 2 18.1]
te pratīkṣam punarāyanti punaretyāpa upaspṛśanti rudriyeṇeva vā etad acāriṣuḥ śāntir āpas tad adbhiḥ śāntyā śamayante | [ŚBM, 2, 6, 2 18.2]
atha keśaśmaśrūptvā | [ŚBM, 2, 6, 2 19.1]
samārohyāgnā udavasāyeva hyetena yajate na hi tadavakalpate yaduttaravedāvagnihotraṃ juhuyāt tasmādudavasyati gṛhānitvā nirmathyāgnī paurṇamāsena yajata utsannayajña iva vā eṣa yaccāturmāsyānyathaiṣa kﾱptaḥ pratiṣṭhito yajño yatpaurṇamāsaṃ tat kﾱptenaivaitad yajñenāntataḥ pratitiṣṭhati tasmād udavasyati | [ŚBM, 2, 6, 2 19.2]
{ŚBM, 3, 1, 1}
devayajanaṃ joṣayante | [ŚBM, 3, 1, 1 1.1]
sa yadeva varṣiṣṭhaṃ syāttajjoṣayer anyad anyad bhūmer nābhiśayītāto vai devā divam upodakrāman devānvā eṣa upotkrāmati yo dīkṣate sa sadeve devayajane yajate sa yaddhānyad bhūmer abhiśayītāvaratara iva heṣṭvā syāttasmādyadeva varṣiṣṭhaṃ syāt tajjoṣayeran | [ŚBM, 3, 1, 1 1.2]
tad varṣma sat samaṃ syāt | [ŚBM, 3, 1, 1 2.1]
samaṃ sadavibhraṃśi syād avibhraṃśi satprākpravaṇaṃ syāt prācī hi devānāṃ dig atho udakpravaṇam udīcī hi manuṣyāṇāṃ dig dakṣiṇataḥ pratyucchritamiva syād eṣā vai dik pitṝṇāṃ sa yad dakṣiṇāpravaṇaṃ syāt kṣipre ha yajamāno 'muṃ lokamiyāt tatho ha yajamāno jyog jīvati tasmād dakṣiṇataḥ pratyucchritamiva syāt | [ŚBM, 3, 1, 1 2.2]
na purastāddevayajanamātramatiricyeta | [ŚBM, 3, 1, 1 3.1]
dviṣantaṃ hāsya tadbhrātṛvyamabhyatiricyate kāmaṃ ha dakṣiṇataḥ syād evamuttarata etaddha tveva samṛddhaṃ devayajanaṃ yasya devayajanamātram paścātpariśiṣyate kṣipre haivainam uttarā devayajyopanamatīti nu devayajanasya | [ŚBM, 3, 1, 1 3.2]
tad u hovāca yājñavalkyaḥ | [ŚBM, 3, 1, 1 4.1]
vārṣṇyāya devayajanaṃ joṣayitum aima tatsātyayajño 'bravīt sarvā vā iyam pṛthivī devī devayajanaṃ yatra vā asyai kvaca yajuṣaiva parigṛhya yājayediti | [ŚBM, 3, 1, 1 4.2]
ṛtvijo haiva devayajanam | [ŚBM, 3, 1, 1 5.1]
ye brāhmaṇāḥ śuśruvāṃso 'nūcānā vidvāṃso yājayanti saivāhvalaitan nediṣṭhamām iva manyāmaha iti | [ŚBM, 3, 1, 1 5.2]
tacchālo vā vimitaṃ vā prācīnavaṃśam minvanti | [ŚBM, 3, 1, 1 6.1]
prācī hi devānāṃ dik purastādvai devāḥ pratyañco manuṣyān upāvṛttās tasmāt tebhyaḥ prāṅ tiṣṭhañjuhoti | [ŚBM, 3, 1, 1 6.2]
tasmād u ha na pratīcīnaśirāḥ śayīta | [ŚBM, 3, 1, 1 7.1]
neddevānabhiprasārya śayā iti yā dakṣiṇā dik sā pitṝṇāṃ yā pratīcī sā sarpāṇāṃ yato devā uccakramuḥ saiṣāhīnā yodīcī dik sā manuṣyāṇāṃ tasmānmānuṣa udīcīnavaṃśām eva śālāṃ vā vimitaṃ vā minvanty udīcī hi manuṣyāṇāṃ dig dīkṣitasyaiva prācīnavaṃśā nādīkṣitasya | [ŚBM, 3, 1, 1 7.2]
tāṃ vā etām pariśrayanti | [ŚBM, 3, 1, 1 8.1]
ned abhivarṣād iti nveva varṣā devānvā eṣa upāvartate yo dīkṣate sa devatānāmeko bhavati tira iva vai devā manuṣyebhyas tira ivaitad yat pariśritaṃ tasmāt pariśrayanti | [ŚBM, 3, 1, 1 8.2]
tanna sarva ivābhiprapadyeta brāhmaṇo vaiva rājanyo vā vaiśyo vā te hi yajñiyāḥ | [ŚBM, 3, 1, 1 9.1]
sa vai na sarveṇeva saṃvadeta | [ŚBM, 3, 1, 1 10.1]
devānvā eṣa upāvartate yo dīkṣate sa devatānāmeko bhavati na vai devāḥ sarveṇeva saṃvadante brāhmaṇena vaiva rājanyena vā vaiśyena vā te hi yajñiyās tasmād yadyenaṃ śūdreṇa saṃvādo vindedeteṣām evaikam brūyād imamiti vicakṣvemam iti vicakṣvety eṣa u tatra dīkṣitasyopacāraḥ | [ŚBM, 3, 1, 1 10.2]
athāraṇī pāṇau kṛtvā | [ŚBM, 3, 1, 1 11.1]
śālāmadhyavasyati sa pūrvārdhyaṃ sthūṇārājam abhipadyaitad yajur āhedam aganma devayajanam pṛthivyā yatra devāso ajuṣanta viśva iti tadasya viśvaiśca devairjuṣṭam bhavati ye ceme brāhmaṇāḥ śuśruvāṃso 'nūcānā yadahāsya te 'kṣibhyām īkṣante brāhmaṇāḥ śuśruvāṃsas tad ahāsya tairjuṣṭam bhavati | [ŚBM, 3, 1, 1 11.2]
yadvāha | [ŚBM, 3, 1, 1 12.1]
yatra devāso ajuṣanta viśva iti tadasya viśvair devair juṣṭam bhavaty ṛksāmābhyāṃ saṃtaranto yajurbhir ity ṛksāmābhyāṃ vai yajurbhir yajñasyodṛcaṃ gacchanti yajñasyodṛcaṃ gacchānīty evaitad āha rāyaspoṣeṇa samiṣā mademeti bhūmā vai rāyaspoṣaḥ śrīrvai bhūmāśiṣam evaitad āśāste samiṣā mademetīṣam madatīti vai tam āhur yaḥ śriyam aśnute yaḥ paramatāṃ gacchati tasmād āha samiṣā mademeti | [ŚBM, 3, 1, 1 12.2]
{ŚBM, 3, 1, 2}
aparāhṇe dīkṣeta | [ŚBM, 3, 1, 2 1.1]
purā keśaśmaśrorvapanādyatkāmayeta tadaśnīyādyadvā saṃpadyeta vrataṃ hyevāsyāto 'śanam bhavati yady u nāśiśiṣed api kāmaṃ nāśnīyāt | [ŚBM, 3, 1, 2 1.2]
athottareṇa śālām pariśrayanti | [ŚBM, 3, 1, 2 2.1]
tad udakumbham upanidadhāti tannāpita upatiṣṭhate tat keśaśmaśru ca vapate nakhāni ca nikṛntate 'sti vai puruṣasyāmedhyaṃ yatrāsyāpo nopatiṣṭhante keśaśmaśrau ca vā asya nakheṣu cāpo nopatiṣṭhante tad yat keśaśmaśru ca vapate nakhāni ca nikṛntate medhyo bhūtvā dīkṣā iti | [ŚBM, 3, 1, 2 2.2]
taddhaike | [ŚBM, 3, 1, 2 3.1]
sarva eva vapante sarva eva medhyā bhūtvā dīkṣiṣyāmaha iti tad u tathā na kuryād yadvai keśaśmaśru ca vapate nakhāni ca nikṛntate tadeva medhyo bhavati tasmād u keśaśmaśru caiva vapeta nakhāni ca nikṛnteta | [ŚBM, 3, 1, 2 3.2]
sa vai nakhānyevāgre nikṛntate | [ŚBM, 3, 1, 2 4.1]
dakṣiṇasyaivāgre savyasya vā agre mānuṣe 'thaivaṃ devatrāṅguṣṭhayorevāgre kaniṣṭhikayorvā agre mānuṣe 'thaivaṃ devatrā | [ŚBM, 3, 1, 2 4.2]
sa dakṣiṇamevāgre godānaṃ vitārayati | [ŚBM, 3, 1, 2 5.1]
savyaṃ vā agre mānuṣe 'thaivaṃ devatrā | [ŚBM, 3, 1, 2 5.2]
sa dakṣiṇamevāgre godānamabhyunatti | [ŚBM, 3, 1, 2 6.1]
imā āpaḥ śam u me santu devīriti sa yadāhemā āpaḥ śam u me santu devīriti vajro vā āpo vajro hi vā āpas tasmādyenaitā yanti nimnaṃ kurvanti yatropatiṣṭhante nirdahanti tat tad etam evaitad vajraṃ śamayati tatho hainameṣa vajraḥ śānto na hinasti tasmād āhemā āpaḥ śam u me santu devīriti | [ŚBM, 3, 1, 2 6.2]
atha darbhataruṇakamantardadhāti | [ŚBM, 3, 1, 2 7.1]
oṣadhe trāyasveti vajro vai kṣuras tatho hainameṣa vajraḥ kṣuro na hinasty atha kṣureṇābhinidadhāti svadhite mainaṃ hiṃsīriti vajro vai kṣuras tatho hainameṣa vajraḥ kṣuro na hinasti | [ŚBM, 3, 1, 2 7.2]
pracchidyodapātre prāsyati | [ŚBM, 3, 1, 2 8.1]
tūṣṇīmevottaraṃ godānam abhyunatti tūṣṇīṃ darbhataruṇakam antardadhāti tūṣṇīṃ kṣureṇābhinidhāya pracchidyodapātre prāsyati | [ŚBM, 3, 1, 2 8.2]
atha nāpitāya kṣuram prayacchati | [ŚBM, 3, 1, 2 9.1]
sa keśaśmaśru vapati sa yadā keśaśmaśru vapati | [ŚBM, 3, 1, 2 9.2]
atha snāti | [ŚBM, 3, 1, 2 10.1]
amedhyo vai puruṣo yadanṛtaṃ vadati tena pūtirantarato medhyā vā āpo medhyo bhūtvā dīkṣā iti pavitraṃ vā āpaḥ pavitrapūto dīkṣā iti tasmādvai snāti | [ŚBM, 3, 1, 2 10.2]
sa snāti | [ŚBM, 3, 1, 2 11.1]
āpo asmānmātaraḥ śundhayantviti ghṛtena no ghṛtapvaḥ punantviti tadvai supūtaṃ yaṃ ghṛtenāpunaṃs tasmādāha ghṛtena no ghṛtapvaḥ punantviti viśvaṃ hi ripram pravahanti devīriti yad vai viśvaṃ sarvaṃ tad yad amedhyaṃ ripraṃ tat sarvaṃ hyasmād amedhyam pravahanti tasmād āha viśvaṃ hi ripram pravahanti devīriti | [ŚBM, 3, 1, 2 11.2]
atha prāṅivodaṅṅutkrāmati | [ŚBM, 3, 1, 2 12.1]
ud id ābhyaḥ śucir ā pūta emīty uddhyābhyaḥ śuciḥ pūta eti | [ŚBM, 3, 1, 2 12.2]
atha vāsaḥ paridhatte | [ŚBM, 3, 1, 2 13.1]
sarvatvāyaiva svām evāsminnetat tvacaṃ dadhāti yā ha vā iyaṃ gostvakpuruṣe haiṣāgra āsa | [ŚBM, 3, 1, 2 13.2]
te devā abruvan | [ŚBM, 3, 1, 2 14.1]
gaurvā idaṃ sarvaṃ bibharti hanta yeyam puruṣe tvag gavy etāṃ dadhāma tayaiṣā varṣantaṃ tayā himaṃ tayā ghṛṇiṃ titikṣiṣyata iti | [ŚBM, 3, 1, 2 14.2]
te 'vacchāya puruṣam | [ŚBM, 3, 1, 2 15.1]
gavyetāṃ tvacamadadhus tayaiṣā varṣantaṃ tayā himaṃ tayā ghṛṇiṃ titikṣate | [ŚBM, 3, 1, 2 15.2]
avacchito hi vai puruṣaḥ | [ŚBM, 3, 1, 2 16.1]
tasmādasya yatraiva kva ca kuśo vā yadvā vikṛntati tata eva lohitamutpatati tasminnetāṃ tvacamadadhurvāsa eva tasmānnānyaḥ puruṣādvāso bibharty etāṃ hyasmiṃstvacam adadhus tasmād u suvāsā eva bubhūṣetsvayā tvacā samṛddhyā iti tasmādapyaślīlaṃ suvāsasaṃ didṛkṣante svayā hi tvacā samṛddho bhavati | [ŚBM, 3, 1, 2 16.2]
no hānte gornagnaḥ syāt | [ŚBM, 3, 1, 2 17.1]
veda ha gaur ahamasya tvacam bibharmīti sā bibhyatī trasati tvacam ma ādāsyata iti tasmād u gāvaḥ suvāsasam upaiva niśrayante | [ŚBM, 3, 1, 2 17.2]
tasya vā etasya vāsasaḥ | [ŚBM, 3, 1, 2 18.1]
agneḥ paryāso bhavati vāyoranuchādo nīviḥ pitṝṇāṃ sarpāṇām praghāto viśveṣāṃ devānāṃ tantava ārokā nakṣatrāṇām evaṃ hi vā etatsarve devā anvāyattās tasmād dīkṣitavasanam bhavati | [ŚBM, 3, 1, 2 18.2]
tadvā ahataṃ syāt | [ŚBM, 3, 1, 2 19.1]
ayātayāmatāyai tadvai niṣpeṣṭavai brūyād yad evāsyātrāmedhyā kṛṇatti vā vayati vā tadasya medhyamasaditi yady u ahataṃ syād adbhir abhyukṣen medhyam asadity atho yadidaṃ snātavasyaṃ nihitam apalpūlanakṛtaṃ bhavati teno hāpi dīkṣeta | [ŚBM, 3, 1, 2 19.2]
tatparidhatte | [ŚBM, 3, 1, 2 20.1]
dīkṣātapasos tanūrasīty adīkṣitasya vā asyaiṣāgre tanūr bhavaty athātra dīkṣātapasos tasmādāha dīkṣātapasostanūrasīti tāṃ tvā śivāṃ śagmām paridadha iti tāṃ tvā śivāṃ sādhvīm paridadha ityevaitadāha bhadraṃ varṇam puṣyanniti pāpaṃ vā eṣo 'gre varṇam puṣyati yamamumadīkṣito 'thātra bhadraṃ tasmādāha bhadraṃ varṇaṃ puṣyanniti | [ŚBM, 3, 1, 2 20.2]
athainaṃ śālām prapādayati | [ŚBM, 3, 1, 2 21.1]
sa dhenvai cānaḍuhaśca nāśnīyād dhenvanaḍuhau vā idaṃ sarvam bibhṛtas te devā abruvan dhenvanaḍuhau vā idaṃ sarvam bibhṛto hanta yad anyeṣāṃ vayasāṃ vīryaṃ taddhenvanaḍuhayor dadhāmeti sa yad anyeṣāṃ vayasāṃ vīryam āsīt tad dhenvanaḍuhayor adadhus tasmāddhenuścaivānaḍvāṃśca bhūyiṣṭham bhuṅktas taddhaitat sarvāśyam iva yo dhenvanaḍuhayor aśnīyād antagatir iva taṃ hādbhutam abhijanitor jāyāyai garbhaṃ niravadhīd iti pāpamakad iti pāpī kīrtis tasmād dhenvanaḍuhayor nāśnīyāt tad u hovāca yājñavalkyo 'śnāmyevāham aṃsalaṃ ced bhavatīti | [ŚBM, 3, 1, 2 21.2]
{ŚBM, 3, 1, 3}
apaḥ praṇīya | [ŚBM, 3, 1, 3 1.1]
āgnāvaiṣṇavamekādaśakapālam puroḍāśaṃ nirvapaty agnirvai sarvā devatā agnau hi sarvābhyo devatābhyo juhvaty agnirvai yajñasyāvarārdhyo viṣṇuḥ parārdhyas tat sarvāś caivaitad devatāḥ parigṛhya sarvaṃ ca yajñam parigṛhya dīkṣā iti tasmād āgnāvaiṣṇava ekādaśakapālaḥ puroḍāśo bhavati | [ŚBM, 3, 1, 3 1.2]
taddhaike | [ŚBM, 3, 1, 3 2.1]
ādityebhyaścaruṃ nirvapanti tadasti paryuditamivāṣṭau putrāso aditerye jātās tanvas pari devāṁ upa praitsaptabhiḥ parā mārtāṇḍamāsyaditi | [ŚBM, 3, 1, 3 2.2]
aṣṭau ha vai putrā aditeḥ | [ŚBM, 3, 1, 3 3.1]
yāṃstvetaddevā ādityā ityācakṣate sapta haiva te 'vikṛtaṃ hāṣṭamaṃ janayāṃcakāra mārtāṇḍaṃ saṃdegho haivāsa yāvānevordhvastāvāṃstiryaṅ puruṣasaṃmita ity u haika āhuḥ | [ŚBM, 3, 1, 3 3.2]
ta u haita ūcuḥ | [ŚBM, 3, 1, 3 4.1]
devā ādityā yadasmān anv ajanimā tadamuyeva bhūddhantemaṃ vikaravāmeti taṃ vicakrur yathāyam puruṣo vikṛtastasya yāni māṃsāni saṃkṛtya saṃnyāsus tato hastī samabhavat tasmādāhur na hastinam pratigṛhṇīyāt puruṣājāno hi hastīti yam u ha tadvicakruḥ sa vivasvānādityastasyemāḥ prajāḥ | [ŚBM, 3, 1, 3 4.2]
sa hovāca | [ŚBM, 3, 1, 3 5.1]
rādhnavān me sa prajāyāṃ ya etamādityebhyaścaruṃ nirvapāditi rādhnoti haiva ya etamādityebhyaścaruṃ nirvapatyayaṃ tvevāgnāvaiṣṇavaḥ prajñātaḥ | [ŚBM, 3, 1, 3 5.2]
tasya saptadaśa sāmidhenyo bhavanti | [ŚBM, 3, 1, 3 6.1]
upāṃśu devate yajati pañca prayājā bhavanti trayo 'nuyājāḥ saṃyājayanti patnīḥ sarvatvāyaiva samiṣṭayajureva na juhoti nedidaṃ dīkṣitavasanam paridhāya purā yajñasya saṃsthāyā antaṃ gacchānīty anto hi yajñasya samiṣṭayajuḥ | [ŚBM, 3, 1, 3 6.2]
athāgreṇa śālāṃ tiṣṭhannabhyaṅkte | [ŚBM, 3, 1, 3 7.1]
arurvai puruṣo 'vacchito 'narur evaitad bhavati yadabhyaṅkte gavi vai puruṣasya tvaggorvā etannavanītam bhavati svayaivainam etattvacā samardhayati tasmādvā abhyaṅkte | [ŚBM, 3, 1, 3 7.2]
tadvai navanītam bhavati | [ŚBM, 3, 1, 3 8.1]
ghṛtaṃ vai devānām phāṇṭam manuṣyāṇām athaitannāhaiva ghṛtaṃ no phāṇṭaṃ syādeva ghṛtaṃ syāt phāṇṭam ayātayāmatāyai tadenam ayātayāmnaivāyātayāmānaṃ karoti | [ŚBM, 3, 1, 3 8.2]
tamabhyanakti | [ŚBM, 3, 1, 3 9.1]
śīrṣato 'gra ā pādābhyām anulomam mahīnām payo 'sīti mahya iti ha vā etāsāmekaṃ nāma yadgavāṃ tāsāṃ vā etatpayo bhavati tasmādāha mahīnām payo 'sīti varcodā asi varco me dehīti nātra tirohitamivāsti | [ŚBM, 3, 1, 3 9.2]
athākṣyāvānakti | [ŚBM, 3, 1, 3 10.1]
arurvai puruṣasyākṣi praśānmameti ha smāha yājñavalkyo durakṣa iva hāsa pūyo haivāsya dūṣīkā te evaitad anaruṣkaroti yadakṣyāvānakti | [ŚBM, 3, 1, 3 10.2]
yatra vai devāḥ | [ŚBM, 3, 1, 3 11.1]
asurarakṣasāni jaghnus tacchuṣṇo dānavaḥ pratyaṅ patitvā manuṣyāṇāmakṣīṇi praviveśa sa eṣa kanīnakaḥ kumāraka iva paribhāsate tasmā evaitadyajñam upaprayantsarvato 'śmapurām paridadhātyaśmā hyāñjanam | [ŚBM, 3, 1, 3 11.2]
traikakudam bhavati | [ŚBM, 3, 1, 3 12.1]
yatra vā indro vṛtramahaṃs tasya yadakṣyāsīt taṃ giriṃ trikakudam akarot tadyattraikakudam bhavati cakṣuṣyevaitaccakṣur dadhāti tasmāt traikakudam bhavati yadi traikakudaṃ na vinded apyatraikakudam eva syāt samānī hyevāñjanasya bandhutā | [ŚBM, 3, 1, 3 12.2]
śareṣīkayānakti | [ŚBM, 3, 1, 3 13.1]
vajro vai śaro virakṣastāyai satūlā bhavaty amūlaṃ vā idamubhayataḥ paricchinnaṃ rakṣo'ntarikṣam anucarati yathāyam puruṣo 'mūla ubhayataḥ paricchinno 'ntarikṣam anucarati tadyatsatūlā bhavati virakṣastāyai | [ŚBM, 3, 1, 3 13.2]
sa dakṣiṇamevāgra ānakti | [ŚBM, 3, 1, 3 14.1]
savyaṃ vā agre mānuṣe 'thaivaṃ devatrā | [ŚBM, 3, 1, 3 14.2]
sa ānakti | [ŚBM, 3, 1, 3 15.1]
vṛtrasyāsi kanīnaka iti vṛtrasya hyeṣa kanīnakaś cakṣurdā asi cakṣurme dehīti nātra tirohitamivāsti | [ŚBM, 3, 1, 3 15.2]
sa dakṣiṇaṃ sakṛdyajuṣānakti | [ŚBM, 3, 1, 3 16.1]
sakṛttūṣṇīmathottaraṃ sakṛdyajuṣānakti dvistūṣṇīṃ taduttaramevaitaduttarāvatkaroti | [ŚBM, 3, 1, 3 16.2]
tadyatpañca kṛtva ānakti | [ŚBM, 3, 1, 3 17.1]
saṃvatsarasaṃmito vai yajñaḥ pañca vā ṛtavaḥ saṃvatsarasya tam pañcabhirāpnoti tasmātpañca kṛtva ānakti | [ŚBM, 3, 1, 3 17.2]
athainaṃ darbhapavitreṇa pāvayati | [ŚBM, 3, 1, 3 18.1]
amedhyo vai puruṣo yadanṛtaṃ vadati tena pūtirantarato medhyā vai darbhā medhyo bhūtvā dīkṣā iti pavitraṃ vai darbhāḥ pavitrapūto dīkṣā iti tasmādenaṃ darbhapavitreṇa pāvayati | [ŚBM, 3, 1, 3 18.2]
tadvā ekaṃ syāt | [ŚBM, 3, 1, 3 19.1]
eko hyevāyam pavate tadetasyaiva rūpeṇa tasmād ekaṃ syāt | [ŚBM, 3, 1, 3 19.2]
atho api trīṇi syuḥ | [ŚBM, 3, 1, 3 20.1]
eko hyevāyam pavate so 'yam puruṣe 'ntaḥ praviṣṭastredhāvihitaḥ prāṇa udāno vyāna iti tadetasyaivānu mātrāṃ tasmāttrīṇi syuḥ | [ŚBM, 3, 1, 3 20.2]
atho api sapta syuḥ | [ŚBM, 3, 1, 3 21.1]
sapta vā ime śīrṣan prāṇās tasmāt sapta syus triḥ saptānyeva syur ekaviṃśatir eṣaiva sampat | [ŚBM, 3, 1, 3 21.2]
taṃ saptabhiḥ saptabhiḥ pāvayati | [ŚBM, 3, 1, 3 22.1]
citpatir mā punātviti prajāpatir vai citpatiḥ prajāpatir mā punātv ity evaitad āha vākpatir mā punātviti prajāpatirvai vākpatiḥ prajāpatirmā punātv ityevaitad āha devo mā savitā punātv iti tadvai supūtaṃ yaṃ devaḥ savitāpunāt tasmād āha devo mā savitā punātv ity achidreṇa pavitreṇeti yo vā ayaṃ pavata eṣo 'chidraṃ pavitram etenaitad āha sūryasya raśmibhir ityete vai pavitāro yat sūryasya raśmayas tasmād āha sūryasya raśmibhir iti | [ŚBM, 3, 1, 3 22.2]
tasya te pavitrapata iti | [ŚBM, 3, 1, 3 23.1]
pavitrapatirhi bhavati pavitrapūtasyeti pavitrapūto hi bhavati yatkāmaḥ pune tacchakeyamiti yajñasyodṛcaṃ gacchānītyevaitadāha | [ŚBM, 3, 1, 3 23.2]
athāśiṣāmārambhaṃ vācayati | [ŚBM, 3, 1, 3 24.1]
ā vo devāsa īmahe vāmam prayatyadhvare ā vo devāsa āśiṣo yajñiyāso havāmaha iti tadasmai svāḥ satīrṛtvija āśiṣa āśāsate | [ŚBM, 3, 1, 3 24.2]
athāṅgulīrnyacati | [ŚBM, 3, 1, 3 25.1]
svāhā yajñam manasa iti dve svāhororantarikṣāditi dve svāhā dyāvāpṛthivībhyāmiti dve svāhā vātādārabha iti muṣṭīkaroti na vai yajñaḥ pratyakṣamivārabhe yathāyaṃ daṇḍo vā vāso vā parokṣaṃ vai devāḥ parokṣaṃ yajñaḥ | [ŚBM, 3, 1, 3 25.2]
sa yadāha | [ŚBM, 3, 1, 3 26.1]
svāhā yajñam manasa iti tanmanasa ārabhate svāhororantarikṣāditi tadantarikṣādārabhate svāhā dyāvāpṛthivībhyāmiti tadābhyāṃ dyāvāpṛthivībhyām ārabhate yayoridaṃ sarvamadhi svāhā vātādārabha iti vāto vai yajñas tadyajñam pratyakṣamārabhate | [ŚBM, 3, 1, 3 26.2]
atha yatsvāhā svāheti karoti | [ŚBM, 3, 1, 3 27.1]
yajño vai svāhākāro yajñamevaitadātmandhatte 'tro eva vācaṃ yacchati vāgvai yajño yajñamevaitadātmandhatte | [ŚBM, 3, 1, 3 27.2]
athainaṃ śālām prapādayati | [ŚBM, 3, 1, 3 28.1]
sa jaghanenāhavanīyametyagreṇa gārhapatyaṃ so 'sya saṃcaro bhavaty ā sutyāyai tadyadasyaiṣa saṃcaro bhavaty ā sutyāyā agnirvai yoniryajñasya garbho dīkṣito 'ntareṇa vai yoniṃ garbhaḥ saṃcarati sa yatsa tatraijati tvatpari tvadāvartate tasmādime garbhā ejanti tvatpari tvadāvartante tasmād asyaiṣa saṃcaro bhavaty ā sutyāyai | [ŚBM, 3, 1, 3 28.2]
{ŚBM, 3, 1, 4}
sarvāṇi ha vai dīkṣāyā yajūṃṣyaudgrabhaṇāni | [ŚBM, 3, 1, 4 1.1]
udgṛbhṇīte vā eṣo 'smāllokāddevalokamabhi yo dīkṣata etaireva tadyajurbhir udgṛbhṇīte tasmādāhuḥ sarvāṇi dīkṣāyā yajūṃṣyaudgrabhaṇānīti tata etāny avāntarām ācakṣata audgrabhaṇānīty āhutayo hyetā āhutirhi yajñaḥ parokṣaṃ vai yajurjapatyathaiṣa pratyakṣaṃ yajño yadāhutis tad etena yajñenodgṛbhṇīte 'smāllokād devalokamabhi | [ŚBM, 3, 1, 4 1.2]
tato yāni trīṇi sruveṇa juhoti | [ŚBM, 3, 1, 4 2.1]
tānyādhītayajūṃṣītyācakṣate sampada eva kāmāya caturthaṃ hūyate 'tha yat pañcamaṃ srucā juhoti tadeva pratyakṣamaudgrabhaṇam anuṣṭubhā hi tajjuhoti vāgghyanuṣṭubvāgghi yajñaḥ | [ŚBM, 3, 1, 4 2.2]
yajñena vai devāḥ | [ŚBM, 3, 1, 4 3.1]
imāṃ jitiṃ jigyuryaiṣāmiyaṃ jitis te hocuḥ kathaṃ na idam manuṣyair anabhyārohyaṃ syāditi te yajñasya rasaṃ dhītvā yathā madhu madhukṛto nirdhayeyur viduhya yajñaṃ yūpena yopayitvā tiro 'bhavannatha yadenenāyopayaṃstasmādyūpo nāma | [ŚBM, 3, 1, 4 3.2]
tadvā ṛṣīṇāmanuśrutamāsa | [ŚBM, 3, 1, 4 4.1]
te yajñaṃ samabharanyathāyaṃ yajñaḥ saṃbhṛta evaṃ vā eṣa yajñaṃ saṃbharati yadetāni juhoti | [ŚBM, 3, 1, 4 4.2]
tāni vai pañca juhoti | [ŚBM, 3, 1, 4 5.1]
saṃvatsarasaṃmito vai yajñaḥ pañca vā ṛtavaḥ saṃvatsarasya tam pañcabhirāpnoti tasmātpañca juhoti | [ŚBM, 3, 1, 4 5.2]
athāto homasyaiva | [ŚBM, 3, 1, 4 6.1]
ākūtyai prayuje 'gnaye svāhety ā vā agre kuvate yajeyeti tadyadevātra yajñasya tadevaitat saṃbhṛtyātman kurute | [ŚBM, 3, 1, 4 6.2]
medhāyai manase 'gnaye svāheti | [ŚBM, 3, 1, 4 7.1]
medhayā vai manasābhigacchati yajeyeti tadyadevātra yajñasya tadevaitat saṃbhṛtyātman kurute | [ŚBM, 3, 1, 4 7.2]
dīkṣāyai tapase 'gnaye svāheti | [ŚBM, 3, 1, 4 8.1]
anvevaitaducyate nettu hūyate | [ŚBM, 3, 1, 4 8.2]
sarasvatyai pūṣṇe 'gnaye svāheti | [ŚBM, 3, 1, 4 9.1]
vāgvai sarasvatī vāgyajñaḥ paśavo vai pūṣā puṣṭirvai pūṣā puṣṭiḥ paśavaḥ paśavo hi yajñas tadyadevātra yajñasya tadevaitat saṃbhṛtyātman kurute | [ŚBM, 3, 1, 4 9.2]
tadāhuḥ | [ŚBM, 3, 1, 4 10.1]
anaddhevaitā āhutayo hūyante 'pratiṣṭhitā adevakāstatra nendro na somo nāgniriti | [ŚBM, 3, 1, 4 10.2]
ākūtyai prayuje 'gnaye svāheti | [ŚBM, 3, 1, 4 11.1]
nāta ekaṃ canāgnirvā addhevāgniḥ pratiṣṭhitaḥ sa yadagnau juhoti tenaivaitā addheva tena pratiṣṭhitās tasmād u sarvāsvevāgnaye svāheti juhoti tata etānyādhītayajūṃṣītyācakṣate | [ŚBM, 3, 1, 4 11.2]
ākūtyai prayuje 'gnaye svāheti | [ŚBM, 3, 1, 4 12.1]
ātmanā vā agra ākuvate yajeyeti tamātmana eva prayuṅkte yattanute te asyaite ātmandevate ādhīte bhavata ākūtiśca prayukca | [ŚBM, 3, 1, 4 12.2]
medhāyai manase 'gnaye svāheti | [ŚBM, 3, 1, 4 13.1]
medhayā vai manasābhigacchati yajeyeti te asyaite ātmandevate ādhīte bhavato medhā ca manaśca | [ŚBM, 3, 1, 4 13.2]
sarasvatyai pūṣṇe 'gnaye svāheti | [ŚBM, 3, 1, 4 14.1]
vāgvai sarasvatī vāgyajñaḥ sāsyaiṣātman devatādhītā bhavati vāk paśavo vai pūṣā puṣṭirvai pūṣā puṣṭiḥ paśavaḥ paśavo hi yajñas te 'syaita ātmanpaśava ādhītā bhavanti tadyadasyaitā ātman devatā ādhītā bhavanti tasmād ādhītayajūṃṣi nāma | [ŚBM, 3, 1, 4 14.2]
atha caturthīṃ juhoti | [ŚBM, 3, 1, 4 15.1]
āpo devīr bṛhatīr viśvaśambhuvo dyāvāpṛthivī uro antarikṣa bṛhaspataye haviṣā vidhema svāhety eṣā ha nedīyo yajñasyāpāṃ hi kīrtayaty āpo hi yajño dyāvāpṛthivī uro antarikṣeti lokānāṃ hi kīrtayati bṛhaspataye haviṣā vidhema svāheti brahma vai bṛhaspatir brahma yajña eteno haiṣā nedīyo yajñasya | [ŚBM, 3, 1, 4 15.2]
atha yāṃ pañcamīṃ srucā juhoti | [ŚBM, 3, 1, 4 16.1]
sā haiva pratyakṣaṃ yajño 'nuṣṭubhā hi tāṃ juhoti vāgghyanuṣṭubvāgghi yajñaḥ | [ŚBM, 3, 1, 4 16.2]
atha yaddhruvāyāmājyam pariśiṣṭam bhavati | [ŚBM, 3, 1, 4 17.1]
tajjuhvāmānayati triḥ sruveṇājyavilāpanyā adhi juhvāṃ gṛhṇāti yat tṛtīyaṃ gṛhṇāti tat sruvam abhipūrayati | [ŚBM, 3, 1, 4 17.2]
sa juhoti | [ŚBM, 3, 1, 4 18.1]
viśvo devasya neturmarto vurīta sakhyam viśvo rāya iṣudhyati dyumnaṃ vṛṇīta puṣyase svāheti | [ŚBM, 3, 1, 4 18.2]
saiṣā devatābhiḥ paṅktirbhavati | [ŚBM, 3, 1, 4 18.3]
viśvo devasyeti vaiśvadevaṃ neturiti sāvitram marto vurīteti maitraṃ dyumnaṃ vṛṇīteti bārhaspatyaṃ dyumnaṃ hi bṛhaspatiḥ puṣyasa iti pauṣṇam | [ŚBM, 3, 1, 4 18.4]
saiṣā devatābhiḥ paṅktirbhavati | [ŚBM, 3, 1, 4 19.1]
pāṅkto yajñaḥ pāṅktaḥ paśuḥ pañcartavaḥ saṃvatsarasyaitamevaitayāpnoti yaddevatābhiḥ paṅktirbhavati | [ŚBM, 3, 1, 4 19.2]
tāṃ vā anuṣṭubhā juhoti | [ŚBM, 3, 1, 4 20.1]
vāgvā anuṣṭubvāgyajñastadyajñam pratyakṣamāpnoti | [ŚBM, 3, 1, 4 20.2]
tadāhuḥ | [ŚBM, 3, 1, 4 21.1]
etāmevaikāṃ juhuyād yasmai kāmāyetarā hūyanta etayaiva taṃ kāmamāpnotīti tāṃ vai yadyekāṃ juhuyātpūrṇāṃ juhuyāt sarvaṃ vai pūrṇaṃ sarvamevainayaitadāpnotyatha yatsruvamabhipūrayati srucaṃ tadabhipūrayati tām pūrṇāṃ juhoty anvaivaitad ucyate sarvāstveva hūyante | [ŚBM, 3, 1, 4 21.2]
tāṃ vā anuṣṭubhā juhoti | [ŚBM, 3, 1, 4 22.1]
saiṣānuṣṭup satyekatriṃśadakṣarā bhavati daśa pāṇyā aṅgulayo daśa pādyā daśa prāṇā ātmaikatriṃśo yasminnete prāṇāḥ pratiṣṭhitā etāvānvai puruṣaḥ puruṣo yajñaḥ puruṣasaṃmito yajñaḥ sa yāvāneva yajño yāvatyasya mātrā tāvantamevainayaitadāpnoti yadanuṣṭubhaikatriṃśadakṣarayā juhoti | [ŚBM, 3, 1, 4 22.2]
{ŚBM, 3, 2, 1}
dakṣiṇenāhavanīyam prācīnagrīve kṛṣṇājine upastṛṇāti | [ŚBM, 3, 2, 1 1.1]
tayorenamadhi dīkṣayati yadi dve bhavatastadanayorlokayo rūpaṃ tadenamanayorlokayoradhi dīkṣayati | [ŚBM, 3, 2, 1 1.2]
sambaddhānte bhavataḥ | [ŚBM, 3, 2, 1 2.1]
sambaddhāntāviva hīmau lokau tardmasamute paścādbhavatastadimāveva lokau mithunīkṛtyatayorenamadhi dīkṣayati | [ŚBM, 3, 2, 1 2.2]
yady u ekaṃ bhavati | [ŚBM, 3, 2, 1 3.1]
tadeṣāṃ lokānāṃ rūpaṃ tadenameṣu lokeṣvadhi dīkṣayati yāni śuklāni tāni divo rūpaṃ yāni kṛṣṇāni tānyasyai yadi vetarathā yānyeva kṛṣṇāni tāni divo rūpaṃ yāni śuklāni tānyasyai yānyeva babhrūṇīva harīṇi tānyantarikṣasya rūpaṃ tadenameṣu lokeṣvadhi dīkṣayati | [ŚBM, 3, 2, 1 3.2]
antakam u tarhi paścātpratyasyet | [ŚBM, 3, 2, 1 4.1]
tadimāneva lokānmithunīkṛtya teṣvenamadhi dīkṣayati | [ŚBM, 3, 2, 1 4.2]
atha jaghanena kṛṣṇājine paścāt prāṅ jānvākna upaviśati sa yatra śuklānāṃ ca kṛṣṇānāṃ ca saṃdhirbhavati tadevam abhimṛśya japaty ṛksāmayoḥ śilpe stha iti yadvai pratirūpaṃ tacchilpam ṛcāṃ ca sāmnāṃ ca pratirūpe stha ityevaitadāha | [ŚBM, 3, 2, 1 5.1]
te vāmārabha iti | [ŚBM, 3, 2, 1 6.1]
garbho vā eṣa bhavati yo dīkṣate sa chandāṃsi praviśati tasmānnvaknāṅguliriva bhavati nyaknāṅgulaya iva hi garbhāḥ | [ŚBM, 3, 2, 1 6.2]
sa yadāha | [ŚBM, 3, 2, 1 7.1]
te vāmārabha iti te vām praviśāmītyevaitadāha te mā pātam āsya yajñasyodṛca iti te mā gopāyatam āsya yajñasya saṃsthāyā ityevaitadāha | [ŚBM, 3, 2, 1 7.2]
atha dakṣiṇena jānunārohati | [ŚBM, 3, 2, 1 8.1]
śarmāsi śarma me yaccheti carma vā etat kṛṣṇasya tadasya tanmānuṣaṃ śarma devatrā tasmād āha śarmāsi śarma me yaccheti namaste astu mā mā hiṃsīriti śreyāṃsaṃ vā eṣa upādhirohati yo yajñaṃ yajño hi kṛṣṇājinaṃ tasmā evaitadyajñāya nihnute tatho hainameṣa yajño na hinasti tasmādāha namaste 'stu mā mā hiṃsīr iti | [ŚBM, 3, 2, 1 8.2]
sa vai jaghanārdha ivaivāgra āsīta | [ŚBM, 3, 2, 1 9.1]
atha yadagra eva madhya upaviśedya enaṃ tatrānuṣṭhyā hared drapsyati vā pra vā patiṣyatīti tathā haiva syāt tasmājjaghanārdha ivaivāgra āsīta | [ŚBM, 3, 2, 1 9.2]
atha mekhalām pariharate | [ŚBM, 3, 2, 1 10.1]
aṅgiraso ha vai dīkṣitānabalyamavindat te nānyadvratādaśanam avākalpayaṃs ta etām ūrjam apaśyant samāptiṃ tām madhyata ātmana ūrjam adadhata samāptiṃ tayā samāpnuvaṃs tatho evaiṣa etām madhyata ātmana ūrjaṃ dhatte samāptiṃ tayā samāpnoti | [ŚBM, 3, 2, 1 10.2]
sā vai śāṇī bhavati | [ŚBM, 3, 2, 1 11.1]
mṛdvyasaditi nveva śāṇī yatra vai prajāpatirajāyata garbho bhūtvaitasmādyajñāttasya yannediṣṭhamulbamāsītte śaṇās tasmātte pūtayo vānti yadvasya jarāyvāsīttaddīkṣitavasanam antaraṃ vā ulbaṃ jarāyuṇo bhavati tasmād eṣāntarā vāsaso bhavati sa yathaivātaḥ prajāpatirajāyata garbho bhūtvaitasmād yajñād evam evaiṣo 'to jāyate garbho bhūtvaitasmād yajñāt | [ŚBM, 3, 2, 1 11.2]
sā vai trivṛdbhavati | [ŚBM, 3, 2, 1 12.1]
trivṛddhyannam paśavo hyannam pitā mātā yajjāyate tattṛtīyaṃ tasmāt trivṛdbhavati | [ŚBM, 3, 2, 1 12.2]
muñjavalśenānvastā bhavati | [ŚBM, 3, 2, 1 13.1]
vajro vai śaro virakṣastāyai stukāsargaṃ sṛṣṭā bhavati sā yatprasalavisṛṣṭā syād yathedamanyā rajjavo mānuṣī syād yadvapasalavi sṛṣṭā syāt pitṛdevatyā syāt tasmāt stukāsargaṃ sṛṣṭā bhavati | [ŚBM, 3, 2, 1 13.2]
tām pariharate | [ŚBM, 3, 2, 1 14.1]
ūrg asyāṅgirasīty aṅgiraso hyetāmūrjamapaśyann ūrṇamradā ūrjam mayi dhehīti nātra tirohitamivāsti | [ŚBM, 3, 2, 1 14.2]
atha nīvim udgūhate | [ŚBM, 3, 2, 1 15.1]
somasya nīvirasīty adīkṣitasya vā asyaiṣāgre nīvirbhavaty athātra dīkṣitasya somasya tasmādāha somasya nīvirasīti | [ŚBM, 3, 2, 1 15.2]
atha prorṇute | [ŚBM, 3, 2, 1 16.1]
garbho vā eṣa bhavati yo dīkṣate prāvṛtā vai garbhā ulbeneva jarāyuṇeva tasmādvai prorṇute | [ŚBM, 3, 2, 1 16.2]
sa prorṇute | [ŚBM, 3, 2, 1 17.1]
viṣṇoḥ śarmāsi śarma yajamānasyety ubhayaṃ vā eṣo 'tra bhavati yo dīkṣate viṣṇuśca yajamānaśca yadaha dīkṣate tadviṣṇurbhavati yadyajate tadyajamānastasmādāha viṣṇoḥ śarmāsi śarma yajamānasyeti | [ŚBM, 3, 2, 1 17.2]
atha kṛṣṇaviṣāṇāṃ sici badhnīte | [ŚBM, 3, 2, 1 18.1]
devāśca vā asurāścobhaye prājāpatyāḥ prajāpateḥ piturdāyamupeyur mana eva devā upāyanvācamasurā yajñameva taddevā upāyanvācamasurā amūmeva devā upāyannimāmasurāḥ | [ŚBM, 3, 2, 1 18.2]
te devā yajñamabruvan | [ŚBM, 3, 2, 1 19.1]
yoṣā vā iyaṃ vāg upamantrayasva hvayiṣyate vai tveti svayaṃ vā haivaikṣata yoṣā vā iyaṃ vāgupamantrayai hvayiṣyate vai meti tāmupāmantrayata sā hāsmā ārakād ivaivāgra āsūyat tasmād u strī puṃsopamantritārakād ivaivāgre 'sūyati sa hovācārakād iva vai ma āsūyīditi | [ŚBM, 3, 2, 1 19.2]
te hocuḥ | [ŚBM, 3, 2, 1 20.1]
upaiva bhagavo mantrayasva hvayiṣyate vai tveti tāmupāmantrayata sā hāsmai nipalāśamivovāda tasmād u strī puṃsopamantritā nipalāśamivaiva vadati sa hovāca nipalāśamiva vai me 'vādīditi | [ŚBM, 3, 2, 1 20.2]
te hocuḥ | [ŚBM, 3, 2, 1 21.1]
upaiva bhagavo mantrayasva hvayiṣyate vai tveti tāmupāmantrayata sā hainaṃ juhuve tasmād u strī pumāṃsaṃ hvayata evottamaṃ sa hovācāhvata vai meti | [ŚBM, 3, 2, 1 21.2]
te devā īkṣāṃcakrire | [ŚBM, 3, 2, 1 22.1]
yoṣā vā iyaṃ vāg yadenaṃ na yuvitehaiva mā tiṣṭhantamabhyehīti brūhi tām tu na āgatām pratiprabrūtāditi sā hainaṃ tadeva tiṣṭhantamabhyeyāya tasmād u strī pumāṃsaṃ saṃskṛte tiṣṭhantamabhyaiti tāṃ haibhya āgatām pratiprovāceyaṃ vā āgāditi | [ŚBM, 3, 2, 1 22.2]
tāṃ devāḥ | [ŚBM, 3, 2, 1 23.1]
asurebhyo 'ntarāyaṃstāṃ svīkṛtyāgnāveva parigṛhya sarvahutamajuhavur āhutirhi devānāṃ sa yāmevāmūm anuṣṭubhājuhavus tadevaināṃ taddevāḥ svyakurvata te 'surā āttavacaso he 'lavo he 'lava iti vadantaḥ parābabhūvuḥ | [ŚBM, 3, 2, 1 23.2]
tatraitāmapi vācamūduḥ | [ŚBM, 3, 2, 1 24.1]
upajijñāsyāṃ sa mlecchas tasmānna brāhmaṇo mleched asuryā haiṣā vāg evam evaiṣa dviṣatāṃ sapatnānāmādatte vācaṃ te 'syāttavacasaḥ parābhavanti ya evametadveda | [ŚBM, 3, 2, 1 24.2]
so 'yaṃ yajño vācam abhidadhyau | [ŚBM, 3, 2, 1 25.1]
mithunyenayā syāmiti tāṃ saṃbabhūva | [ŚBM, 3, 2, 1 25.2]
indro ha vā īkṣāṃcakre | [ŚBM, 3, 2, 1 26.1]
mahadvā ito 'bhvaṃ janiṣyate yajñasya ca mithunādvācaśca yanmā tannābhibhaved iti sa indra eva garbho bhūtvaitanmithunam praviveśa | [ŚBM, 3, 2, 1 26.2]
sa ha saṃvatsare jāyamāna īkṣāṃcakre | [ŚBM, 3, 2, 1 27.1]
mahāvīryā vā iyaṃ yoniryā mām adīdharata yadvai meto mahadevābhvaṃ nānuprajāyeta yanmā tannābhibhavediti | [ŚBM, 3, 2, 1 27.2]
tām pratiparāmṛśyāveṣṭyāchinat | [ŚBM, 3, 2, 1 28.1]
tāṃ yajñasya śīrṣanpratyadadhādyajño hi kṛṣṇaḥ sa yaḥ sa yajñas tatkṛṣṇājinaṃ yo sā yoniḥ sā kṛṣṇaviṣāṇātha yadenāmindra āveṣṭyāchinattasmādāveṣṭiteva sa yathaivāta indro 'jāyata garbho bhūtvaitasmān mithunād evamevaiṣo 'to jāyate garbho bhūtvaitasmānmithunāt | [ŚBM, 3, 2, 1 28.2]
tāṃ vā uttānāmiva badhnāti | [ŚBM, 3, 2, 1 29.1]
uttāneva vai yonirgarbham bibhartyatha dakṣiṇām bhruvamuparyupari lalāṭamupaspṛśatīndrasya yonirasītīndrasya hyeṣā yonir ato vā hyenām praviśanpraviśatyato vā jāyamāno jāyate tasmādāhendrasya yonirasīti | [ŚBM, 3, 2, 1 29.2]
athollikhati | [ŚBM, 3, 2, 1 30.1]
susasyāḥ kṛṣīs kṛdhīti yajñamevaitajjanayati yadā vai suṣamam bhavatyathālaṃ yajñāya bhavati yado duḥṣamam bhavati na tarhyātmane canālam bhavati tadyajñamevaitajjanayati | [ŚBM, 3, 2, 1 30.2]
atha na dīkṣitaḥ | [ŚBM, 3, 2, 1 31.1]
kāṣṭhena vā nakhena vā kaṇḍūyeta garbho vā eṣa bhavati yo dīkṣate yo vai garbhasya kāṣṭhena vā nakhena vā kaṇḍūyed apāsyan mrityet tato dīkṣitaḥ pāmano bhavitor dīkṣitaṃ vā anu retāṃsi tato retāṃsi pāmanāni janitoḥ svā vai yonī reto na hinasty eṣā vā etasya svā yonirbhavati yatkṛṣṇaviṣāṇā tatho hainam eṣā na hinasti tasmād dīkṣitaḥ kṛṣṇaviṣāṇayaiva kaṇḍūyeta nānyena kṛṣṇaviṣāṇāyāḥ | [ŚBM, 3, 2, 1 31.2]
athāsmai daṇḍam prayacchati | [ŚBM, 3, 2, 1 32.1]
vajro vai daṇḍo virakṣastāyai | [ŚBM, 3, 2, 1 32.2]
audumbaro bhavati | [ŚBM, 3, 2, 1 33.1]
annaṃ vā ūrg udumbara ūrjo 'nnādyasyāvaruddhyai tasmādaudumbaro bhavati | [ŚBM, 3, 2, 1 33.2]
mukhasaṃmito bhavati | [ŚBM, 3, 2, 1 34.1]
etāvadvai vīryaṃ sa yāvadeva vīryaṃ tāvāṃstadbhavati yanmukhasaṃmitaḥ | [ŚBM, 3, 2, 1 34.2]
tamucchrayati | [ŚBM, 3, 2, 1 35.1]
ucchrayasva vanaspata ūrdhvo mā pāhyaṃhasa āsya yajñasyodṛca ityūrdhvo mā gopāyāsya yajñasya saṃsthāyā ityevaitadāha | [ŚBM, 3, 2, 1 35.2]
atra haike | [ŚBM, 3, 2, 1 36.1]
aṅgulīśca nyacanti vācaṃ ca yacchanty ato hi kiṃca na japiṣyanbhavatīti vadantas tad u tathā na kuryād yathā parāñcaṃ dhāvantam anulipseta taṃ nānulabhetaivaṃ ha sa yajñaṃ nānulabhate tasmād amutraivāṅgulīr nyaced amutra vācaṃ yacchet | [ŚBM, 3, 2, 1 36.2]
atha yaddīkṣitaḥ | [ŚBM, 3, 2, 1 37.1]
ṛcaṃ vā yajurvā sāma vābhivyāharaty abhisthiram abhisthiram evaitad yajñamārabhate tasmād amutraivāṅgulīrnyaced amutra vācaṃ yacchet | [ŚBM, 3, 2, 1 37.2]
atha yadvācaṃ yacchati | [ŚBM, 3, 2, 1 38.1]
vāgvai yajño yajñam evaitadātman dhatte 'tha yad vācaṃyamo vyāharati tasmād u haiṣa visṛṣṭo yajñaḥ parāṅāvartate tatro vaiṣṇavīmṛcaṃ vā yajurvā japed yajño vai viṣṇus tadyajñam punar ārabhate tasyo haiṣā prāyaścittiḥ | [ŚBM, 3, 2, 1 38.2]
athaika udvadati | [ŚBM, 3, 2, 1 39.1]
dīkṣito 'yam brāhmaṇo dīkṣito 'yam brāhmaṇa iti niveditamevainametatsantaṃ devebhyo nivedayatyayam mahāvīryo yo yajñam prāpadity ayaṃ yuṣmākaiko 'bhūt taṃ gopāyatety evaitadāha triṣkṛtva āha trivṛddhi yajñaḥ | [ŚBM, 3, 2, 1 39.2]
atha yadbrāhmaṇa ityāha | [ŚBM, 3, 2, 1 40.1]
anaddheva vā asyātaḥ purā jānam bhavatīdaṃ hyāhū rakṣāṃsi yoṣitam anusacante taduta rakṣāṃsyeva reta ādadhatīty athātrāddhā jāyate yo brahmaṇo yo yajñājjāyate tasmādapi rājanyaṃ vā vaiśyaṃ vā brāhmaṇa ityeva brūyād brahmaṇo hi jāyate yo yajñājjāyate tasmādāhur na savanakṛtaṃ hanyād enasvī haiva savanakṛteti | [ŚBM, 3, 2, 1 40.2]
{ŚBM, 3, 2, 2}
vācaṃ yacchati | [ŚBM, 3, 2, 2 1.1]
sa vācaṃyama āsta āstamayāt tadyadvācaṃ yacchati | [ŚBM, 3, 2, 2 1.2]
yajñena vai devāḥ | [ŚBM, 3, 2, 2 2.1]
imāṃ jitiṃ jigyuryaiṣāmiyaṃ jitis te hocuḥ kathaṃ na idam manuṣyair anabhyārohyaṃ syāditi te yajñasya rasaṃ dhītvā yathā madhu madhukṛto nirdhayeyurviduhya yajñaṃ yūpena yopayitvā tiro 'bhavannatha yadenenāyopayaṃs tasmādyūpo nāma | [ŚBM, 3, 2, 2 2.2]
tadvā ṛṣīṇāmanuśrutamāsa | [ŚBM, 3, 2, 2 3.1]
te yajñaṃ samabharan yathāyaṃ yajñaḥ saṃbhṛta evaṃ vā eṣa yajñaṃ saṃbharati yo dīkṣate vāgvai yajñaḥ | [ŚBM, 3, 2, 2 3.2]
tāmastamite vācaṃ visṛjate | [ŚBM, 3, 2, 2 4.1]
saṃvatsaro vai prajāpatiḥ prajāpatiryajño 'horātre vai saṃvatsara ete hyenam pariplavamāne kurutaḥ so 'hann adīkṣiṣṭa sa rātrim prāpat sa yāvāneva yajño yāvatyasya mātrā tāvantamevaitadāptvā vācaṃ visṛjate | [ŚBM, 3, 2, 2 4.2]
taddhaike | [ŚBM, 3, 2, 2 5.1]
nakṣatraṃ dṛṣṭvā vācaṃ visarjayanty atrānuṣṭhyāstamito bhavatīti vadantas tad u tathā na kuryāt kva te syur yanmeghaḥ syāt tasmād yatraivānuṣṭhyāstamitam manyeta tadeva vācaṃ visarjayet | [ŚBM, 3, 2, 2 5.2]
aneno haike vācaṃ visarjayanti | [ŚBM, 3, 2, 2 6.1]
bhūrbhuvaḥ svariti yajñamāpyāyayāmo yajñaṃ saṃdadhma iti vadantas tad u tathā na kuryān na ha sa yajñamāpyāyayati na saṃdadhāti ya etena vācaṃ visarjayati | [ŚBM, 3, 2, 2 6.2]
anenaiva vācaṃ visarjayet | [ŚBM, 3, 2, 2 7.1]
vrataṃ kṛṇuta vrataṃ kṛṇutāgnir brahmāgnir yajño vanaspatiryajñiya ity eṣa hyasyātra yajño bhavaty etaddhaviryathā purāgnihotraṃ tadyajñenaivaitadyajñaṃ saṃbhṛtya yajñe yajñam pratiṣṭhāpayati yajñena yajñaṃ saṃtanoti saṃtataṃ hyevāsyaitadvratam bhavaty ā sutyāyai triṣkṛtva āha trivṛddhi yajñaḥ | [ŚBM, 3, 2, 2 7.2]
athāgnimabhyāvṛtya vācaṃ visṛjate | [ŚBM, 3, 2, 2 8.1]
na ha sa yajñamāpyāyayati na saṃdadhāti yo 'to 'nyena vācaṃ visṛjate sa prathamaṃ vyāharantsatyaṃ vāco 'bhivyāharati | [ŚBM, 3, 2, 2 8.2]
{ŚBM, 3, 7, 1}
abhrim ādatte devasya tvā savituḥ prasave aśvinoḥ bāhubhyām pūṣṇaḥ hastābhyām ādade nārī asi iti | [ŚBM, 3, 7, 1 491741_1]
samānaḥ etasya yajuṣaḥ bandhuḥ | [ŚBM, 3, 7, 1 491742_1]
yoṣā u vai eṣā yat abhriḥ | [ŚBM, 3, 7, 1 491742_2]
tasmāt āha nārī asi iti | [ŚBM, 3, 7, 1 491742_3]
atha avaṭam parilikhati idam aham rakṣasām grīvāḥ apikṛntāmi iti | [ŚBM, 3, 7, 1 491743_1]
vajraḥ vai abhriḥ | [ŚBM, 3, 7, 1 491744_1]
vajreṇa eva etat nāṣṭrāṇām rakṣasām grīvāḥ apikṛntati | [ŚBM, 3, 7, 1 491744_2]
atha khanati | [ŚBM, 3, 7, 1 491745_1]
prāñcam utkaram utkirati | [ŚBM, 3, 7, 1 491746_1]
upareṇa saṃmāya avaṭam khanati | [ŚBM, 3, 7, 1 491746_2]
tad agreṇa prāñcam yūpam nidadhāti | [ŚBM, 3, 7, 1 491746_3]
etāvat mātrāṇi barhīṃṣi upariṣṭāt adhinidadhāti | [ŚBM, 3, 7, 1 491746_4]
tat eva upariṣṭāt yūpa śakalam adhinidadhāti | [ŚBM, 3, 7, 1 491746_5]
purastāt pārśvatas caṣālam upanidadhāti | [ŚBM, 3, 7, 1 491746_6]
atha yavamatyaḥ prokṣaṇyaḥ bhavanti | [ŚBM, 3, 7, 1 491746_7]
saḥ asau eva bandhuḥ | [ŚBM, 3, 7, 1 491746_8]
sa yavān āvapati yavaḥ asi yavaya asmat dveṣaḥ yavaya arātīḥ iti | [ŚBM, 3, 7, 1 491747_1]
na atra tirohitam iva asti | [ŚBM, 3, 7, 1 491748_1]
atha prokṣati | [ŚBM, 3, 7, 1 491748_2]
ekaḥ vai prokṣaṇasya bandhuḥ | [ŚBM, 3, 7, 1 491748_3]
medhyam eva etat karoti | [ŚBM, 3, 7, 1 491748_4]
sa prokṣati dive tvā antarikṣāya tvā pṛthivyai tvā iti | [ŚBM, 3, 7, 1 491749_1]
vajraḥ vai yūpaḥ | [ŚBM, 3, 7, 1 491750_1]
eṣām lokānām abhiguptyai | [ŚBM, 3, 7, 1 491750_2]
eṣām tvā lokānām abhiguptyai prokṣāmi iti eva etat āha | [ŚBM, 3, 7, 1 491750_3]
atha yāḥ prokṣaṇyaḥ pariśiṣyante tāḥ avaṭe avanayati śundhantām lokāḥ pitṛṣadanāḥ iti | [ŚBM, 3, 7, 1 491752_1]
pitṛ devatyaḥ vai kūpaḥ khātaḥ | [ŚBM, 3, 7, 1 491752_2]
tam eva etat medhyam karoti | [ŚBM, 3, 7, 1 491752_3]
atha barhīṃṣi prācīna agrāṇi ca udīcīna agrāṇi ca avastṛṇāti pitṛṣadanam asi iti | [ŚBM, 3, 7, 1 491754_1]
pitṛ devatyam vai asya etat bhavati yat nikhātam | [ŚBM, 3, 7, 1 491754_2]
yathā nikhātaḥ oṣadhiṣu mitaḥ syāt evam etāsu oṣadhiṣu mitaḥ bhavati | [ŚBM, 3, 7, 1 491754_3]
atha yūpa śakalam prāsyati | [ŚBM, 3, 7, 1 491755_1]
tejaḥ ha vai etat vanaspatīnām yat bāhyā śakalaḥ | [ŚBM, 3, 7, 1 491756_1]
tasmāt yadā bāhyā śakalam apatakṣṇuvanti atha śuṣyanti | [ŚBM, 3, 7, 1 491756_2]
tejaḥ hi eṣām etat | [ŚBM, 3, 7, 1 491756_3]
tat yat yūpa śakalam prāsyati sa tejasam minavāni iti | [ŚBM, 3, 7, 1 491756_4]
tat yat eṣa eva bhavati na anyaḥ eṣa hi yajuṣkṛtaḥ medhyaḥ | [ŚBM, 3, 7, 1 491756_5]
tasmāt yūpa śakalam prāsyati | [ŚBM, 3, 7, 1 491756_6]
sa prāsyati agreṇīḥ asi su āveśaḥ unnetṝṇām iti | [ŚBM, 3, 7, 1 491757_1]
purastāt vai asmāt eṣaḥ apacchidyate | [ŚBM, 3, 7, 1 491758_1]
tasmāt āha agreṇīḥ asi su āveśaḥ unnetṝṇām iti | [ŚBM, 3, 7, 1 491758_2]
etasya vittāt adhi tvā sthāsyati iti | [ŚBM, 3, 7, 1 491758_3]
adhi hi enam tiṣṭhati | [ŚBM, 3, 7, 1 491758_4]
tasmāt āha etasya vittāt adhi tvā sthāsyati iti | [ŚBM, 3, 7, 1 491758_5]
atha sruveṇa upahatya ājyam avaṭam abhijuhoti na id adhastāt nāṣṭrāḥ rakṣāṃsi upottiṣṭhān iti | [ŚBM, 3, 7, 1 491760_1]
vajraḥ vai ājyam | [ŚBM, 3, 7, 1 491760_2]
tat vajreṇa eva etat nāṣṭrāḥ rakṣāṃsi avabādhate | [ŚBM, 3, 7, 1 491760_3]
tathā adhastāt nāṣṭrāḥ rakṣāṃsi na upottiṣṭhanti | [ŚBM, 3, 7, 1 491760_4]
atha purastāt parītya udaṅ āsīnaḥ yūpam anakti | [ŚBM, 3, 7, 1 491760_5]
saḥ āha yūpāya ajyamānāya anubrūhi iti | [ŚBM, 3, 7, 1 491760_6]
saḥ anakti devaḥ tvā savitā madhvā anaktu iti | [ŚBM, 3, 7, 1 491761_1]
savitā vai devānām prasavitā | [ŚBM, 3, 7, 1 491762_1]
yajamānaḥ vai eṣa nidānena yat yūpaḥ | [ŚBM, 3, 7, 1 491762_2]
sarvam vai idam madhu yat idam kim ca | [ŚBM, 3, 7, 1 491762_3]
tat enam anena sarveṇa saṃsparśayati | [ŚBM, 3, 7, 1 491762_4]
tat asmai savitā prasavitā prasauti | [ŚBM, 3, 7, 1 491762_5]
tasmāt āha devaḥ tvā savitā madhvā anaktu iti | [ŚBM, 3, 7, 1 491762_6]
atha caṣālam ubhayatas pratyajya pratimuñcati su pippalābhyaḥ tvā oṣadhībhyaḥ iti | [ŚBM, 3, 7, 1 491763_1]
pippalam ha eva asya etat yat madhye saṃgṛhītam iva bhavati | [ŚBM, 3, 7, 1 491764_1]
tiryak vai idam vṛkṣe pippalam āhatam | [ŚBM, 3, 7, 1 491764_2]
sa yat eva idam sambandhanam ca antarā upenitam iva tat eva etat karoti | [ŚBM, 3, 7, 1 491764_3]
tasmāt madhye saṃgṛhītam iva bhavati | [ŚBM, 3, 7, 1 491764_4]
ā antam agniṣṭhām anakti | [ŚBM, 3, 7, 1 491765_1]
yajamānaḥ vai agniṣṭhā | [ŚBM, 3, 7, 1 491766_1]
rasaḥ ājyam | [ŚBM, 3, 7, 1 491766_2]
rasena eva etat yajamānam anakti | [ŚBM, 3, 7, 1 491766_3]
tasmāt ā antam agniṣṭhām anakti | [ŚBM, 3, 7, 1 491766_4]
atha parivyayaṇam pratisamantam parimṛśati | [ŚBM, 3, 7, 1 491766_5]
atha āha ucchrīyamāṇāya anubrūhi iti | [ŚBM, 3, 7, 1 491766_6]
saḥ ucchrayati dyām agreṇa aspṛkṣaḥ ā antarikṣam madhyena aprāḥ pṛthivīm upareṇa adṛṃhīḥ iti | [ŚBM, 3, 7, 1 491767_1]
vajraḥ vai yūpaḥ | [ŚBM, 3, 7, 1 491768_1]
eṣām lokānām abhijityai | [ŚBM, 3, 7, 1 491768_2]
tena vajreṇa imān lokān spṛṇute | [ŚBM, 3, 7, 1 491768_3]
ebhyaḥ lokebhyaḥ sapatnān nirbhajati | [ŚBM, 3, 7, 1 491768_4]
atha | [ŚBM, 3, 7, 1 491769_1]
atha minoti | [ŚBM, 3, 7, 1 491769_2]
yā te dhāmāni uśmasi gamadhyai yatra gāvaḥ bhūri śṛṅgāḥ ayāsaḥ atra aha tat uru gāyasya viṣṇoḥ paramam padam avabhāri bhūri iti etayā triṣṭubhā minoti | [ŚBM, 3, 7, 1 491770_1]
vajraḥ yūpaḥ | [ŚBM, 3, 7, 1 491770_2]
vajraḥ triṣṭubh | [ŚBM, 3, 7, 1 491770_3]
tasmāt triṣṭubhā minoti | [ŚBM, 3, 7, 1 491770_4]
samprati agnim agniṣṭhām minoti | [ŚBM, 3, 7, 1 491771_1]
yajamānaḥ vai agniṣṭhā agniḥ u vai yajñaḥ | [ŚBM, 3, 7, 1 491772_1]
sa yat agneḥ agniṣṭhām hvalayet hvalet ha yajñāt yajamānaḥ | [ŚBM, 3, 7, 1 491772_2]
tasmāt samprati agnim agniṣṭhām minoti | [ŚBM, 3, 7, 1 491772_3]
atha paryūhati | [ŚBM, 3, 7, 1 491772_4]
atha paryṛṣati | [ŚBM, 3, 7, 1 491772_5]
atha apaḥ upaninayati | [ŚBM, 3, 7, 1 491772_6]
atha evam abhipadya vācayati viṣṇoḥ karmāṇi paśyata yatas vratāni paspaśe indrasya yujyaḥ sakhā iti | [ŚBM, 3, 7, 1 491773_1]
vajram vai eṣa prāhārṣīt yaḥ yūpam udaśiśriyat | [ŚBM, 3, 7, 1 491775_1]
viṣṇoḥ vijitim paśyata iti eva etat āha yat āha viṣṇoḥ karmāṇi paśyata yatas vratāni paspaśe indrasya yujyaḥ sakhā iti | [ŚBM, 3, 7, 1 491775_2]
indraḥ vai yajñasya devatā | [ŚBM, 3, 7, 1 491776_1]
vaiṣṇavaḥ yūpaḥ | [ŚBM, 3, 7, 1 491776_2]
tam sa indram karoti | [ŚBM, 3, 7, 1 491776_3]
tasmāt āha indrasya yujyaḥ sakhā iti | [ŚBM, 3, 7, 1 491776_4]
atha caṣālam udīkṣate tat viṣṇoḥ paramam padam sadā paśyanti sūrayaḥ divi iva cakṣuḥ ātatam iti | [ŚBM, 3, 7, 1 491777_1]
vajram vai eṣa prāhārṣīt yaḥ yūpam udaśiśriyat | [ŚBM, 3, 7, 1 491778_1]
tām viṣṇoḥ vijitim paśyata iti eva etat āha yat āha tat viṣṇoḥ paramam padam sadā paśyanti sūrayaḥ divi iva cakṣuḥ ātatam iti | [ŚBM, 3, 7, 1 491778_2]
atha parivyayati | [ŚBM, 3, 7, 1 491779_1]
a nagna tāyai nu eva parivyayati | [ŚBM, 3, 7, 1 491780_1]
tasmāt atra iva parivyayati | [ŚBM, 3, 7, 1 491780_2]
atra iva hi idam vāsaḥ bhavati | [ŚBM, 3, 7, 1 491780_3]
annādyam eva asmin etat dadhāti | [ŚBM, 3, 7, 1 491780_4]
atra iva hi idam annam pratitiṣṭhati | [ŚBM, 3, 7, 1 491780_5]
tasmāt atra iva parivyayati | [ŚBM, 3, 7, 1 491780_6]
trivṛtā parivyayati | [ŚBM, 3, 7, 1 491781_1]
trivṛt hi annam | [ŚBM, 3, 7, 1 491782_1]
paśavaḥ hi annam | [ŚBM, 3, 7, 1 491782_2]
pitā mātā | [ŚBM, 3, 7, 1 491782_3]
yat jāyate tat tṛtīyam | [ŚBM, 3, 7, 1 491782_4]
tasmāt trivṛtā parivyayati | [ŚBM, 3, 7, 1 491782_5]
sa parivyayati parivīḥ asi pari tvā daivīḥ viśaḥ vyayantām pari imam yajamānam rāyaḥ manuṣyāṇām iti | [ŚBM, 3, 7, 1 491783_1]
tat yajamānāya āśiṣam āśāste yat āha pari imam yajamānam rāyaḥ manuṣyāṇām iti | [ŚBM, 3, 7, 1 491784_1]
atha yūpa śakalam avagūhati divaḥ sūnuḥ asi iti | [ŚBM, 3, 7, 1 491785_1]
prajā ha eva asya eṣā | [ŚBM, 3, 7, 1 491786_1]
tasmāt yadi yūpa ekādaśinī syāt svam svam eva avagūhet a viparyāsam | [ŚBM, 3, 7, 1 491786_2]
tasya ha eṣā a mugdhā anuvratā prajā jāyate | [ŚBM, 3, 7, 1 491786_3]
atha yaḥ viparyāsam avagūhati na svam svam tasya ha eṣā mugdhā an anuvratā prajā jāyate | [ŚBM, 3, 7, 1 491786_4]
tasmāt u svam svam eva avagūhet a viparyāsam | [ŚBM, 3, 7, 1 491786_5]
svargasya u ha eṣa lokasya samārohaṇaḥ kriyate yat yūpa śakalaḥ | [ŚBM, 3, 7, 1 491787_1]
iyam raśanā | [ŚBM, 3, 7, 1 491788_1]
raśanāyai yūpa śakalaḥ yūpa śakalāt caṣālam caṣālāt svargam lokam samaśnute | [ŚBM, 3, 7, 1 491788_2]
atha yasmāt svaruḥ nāma etasmāt vai eṣaḥ apacchidyate | [ŚBM, 3, 7, 1 491789_1]
tasya etat svam eva aruḥ bhavati | [ŚBM, 3, 7, 1 491790_1]
tasmāt svaruḥ nāma | [ŚBM, 3, 7, 1 491790_2]
tasya yat nikhātam tena pitṛ lokam jayati | [ŚBM, 3, 7, 1 491792_1]
atha yat ūrdhvam nikhātāt ā raśanāyai tena manuṣya lokam jayati | [ŚBM, 3, 7, 1 491792_2]
atha yat ūrdhvam raśanāyāḥ ā caṣālāt tena deva lokam jayati | [ŚBM, 3, 7, 1 491792_3]
atha yat ūrdhvam caṣālāt dvi aṅgulam vā tri aṅgulam vā sādhyāḥ iti devāḥ tena teṣām lokam jayati | [ŚBM, 3, 7, 1 491792_4]
sa lokaḥ vai sādhyaiḥ devaiḥ bhavati yaḥ evam etat veda | [ŚBM, 3, 7, 1 491792_5]
tam vai pūrva ardhe minoti | [ŚBM, 3, 7, 1 491793_1]
vajraḥ vai yūpaḥ | [ŚBM, 3, 7, 1 491794_1]
vajraḥ daṇḍaḥ | [ŚBM, 3, 7, 1 491794_2]
pūrva ardham vai daṇḍasya abhipadya praharati | [ŚBM, 3, 7, 1 491794_3]
pūrva ardhaḥ eṣa yajñasya | [ŚBM, 3, 7, 1 491794_4]
tasmāt pūrva ardhe minoti | [ŚBM, 3, 7, 1 491794_5]
yajñena vai devāḥ imām jitim jigyuḥ yā eṣām iyam jitiḥ | [ŚBM, 3, 7, 1 491796_1]
te ha ūcuḥ katham naḥ idam manuṣyaiḥ an abhyārohyam syāt iti | [ŚBM, 3, 7, 1 491796_2]
te yajñasya rasam dhītvā yathā madhu madhukṛtaḥ nirdhayeyuḥ viduhya yajñam yūpena yopayitvā tiras abhavan | [ŚBM, 3, 7, 1 491796_3]
atha yat enena ayopayan tasmāt yūpaḥ nāma | [ŚBM, 3, 7, 1 491796_4]
purastāt vai prajñā | [ŚBM, 3, 7, 1 491796_5]
purastāt manaḥ javaḥ | [ŚBM, 3, 7, 1 491796_6]
tasmāt pūrva ardhe minoti | [ŚBM, 3, 7, 1 491796_7]
sa vai aṣṭa aśriḥ bhavati | [ŚBM, 3, 7, 1 491797_1]
aṣṭa akṣarā vai gāyatrī | [ŚBM, 3, 7, 1 491798_1]
pūrva ardhaḥ vai yajñasya gāyatrī | [ŚBM, 3, 7, 1 491798_2]
pūrva ardhe eṣa yajñasya | [ŚBM, 3, 7, 1 491798_3]
tasmāt aṣṭa aśriḥ bhavati | [ŚBM, 3, 7, 1 491798_4]
tam ha sma etam devāḥ anupraharanti yathā idam api etarhi eke anupraharanti iti devāḥ akurvan iti | [ŚBM, 3, 7, 1 491799_1]
tatas rakṣāṃsi yajñam anūdapibanta | [ŚBM, 3, 7, 1 491800_1]
te devāḥ adhvaryum abruvan yūpa śakalam eva juhudhi tat aha eṣa svagā kṛtaḥ bhaviṣyati tathā u rakṣāṃsi yajñam na anūtpāsyante ayam vai vajraḥ udyataḥ iti | [ŚBM, 3, 7, 1 491801_1]
saḥ adhvaryuḥ yūpa śakalam eva ajuhot | [ŚBM, 3, 7, 1 491804_1]
tat aha eṣa svagā kṛtaḥ āsīt | [ŚBM, 3, 7, 1 491804_2]
tathā u rakṣāṃsi yajñam na anūdapibanta ayam vai vajraḥ udyataḥ iti | [ŚBM, 3, 7, 1 491804_3]
tathā u eva eṣa etat yūpa śakalam eva juhoti | [ŚBM, 3, 7, 1 491806_1]
tat aha eṣa svagā kṛtaḥ bhavati | [ŚBM, 3, 7, 1 491806_2]
tathā u rakṣāṃsi yajñam na anūtpibante ayam vai vajraḥ udyataḥ iti | [ŚBM, 3, 7, 1 491806_3]
sa juhoti divam te dhūmaḥ gacchatu svar jyotiḥ pṛthivīm bhasmanā āpṛṇa svāhā iti | [ŚBM, 3, 7, 1 491806_4]
{ŚBM, 3, 7, 2}
yāvatī vai vediḥ tāvatī pṛthivī | [ŚBM, 3, 7, 2 491807_1]
vajrāḥ vai yūpāḥ | [ŚBM, 3, 7, 2 491808_1]
tat imām eva etat pṛthivīm etaiḥ vajraiḥ spṛṇute asyai sapatnān nirbhajati | [ŚBM, 3, 7, 2 491808_2]
asyai | [ŚBM, 3, 7, 2 491808_3]
tasmāt yūpa ekādaśinī bhavati | [ŚBM, 3, 7, 2 491808_4]
dvādaśaḥ upaśayaḥ bhavati vitaṣṭaḥ | [ŚBM, 3, 7, 2 491808_5]
tam dakṣiṇatas upanidadhāti | [ŚBM, 3, 7, 2 491808_6]
tat yat upaśayaḥ bhavati | [ŚBM, 3, 7, 2 491808_7]
devāḥ ha vai yajñam tanvānāḥ te asurarakṣasebhyaḥ āsaṅgāt bibhayāṃcakruḥ | [ŚBM, 3, 7, 2 491810_1]
tat ye ete ucchritāḥ yathā iṣuḥ astā tayā vai stṛṇute vā na vā stṛṇute yathā daṇḍaḥ prahṛtaḥ tena vai stṛṇute vā na vā stṛṇute | [ŚBM, 3, 7, 2 491810_2]
atha yaḥ eṣa dvādaśaḥ upaśayaḥ bhavati yathā iṣuḥ āyatā an astā yathā udyatam a prahṛtam evam eṣa vajraḥ udyataḥ dakṣiṇatas nāṣṭrāṇām rakṣasām apahatyai | [ŚBM, 3, 7, 2 491810_3]
tasmāt dvādaśaḥ upaśayaḥ bhavati | [ŚBM, 3, 7, 2 491810_4]
tam nidadhāti eṣa te pṛthivyām lokaḥ āraṇyaḥ te paśuḥ iti | [ŚBM, 3, 7, 2 491811_1]
paśuḥ ca vai yūpaḥ ca | [ŚBM, 3, 7, 2 491812_1]
tat asmai āraṇyam eva paśūnām anudiśati | [ŚBM, 3, 7, 2 491812_2]
tena u eṣa paśumān bhavati tat u ayam | [ŚBM, 3, 7, 2 491812_3]
yūpa ekādaśinyai sammayanam āhuḥ śvaḥsutyāyai ha nu eva eke saṃminvanti prakubratāyai ca eva śvaḥsutyāyai yūpam minvanti iti u ca | [ŚBM, 3, 7, 2 491812_4]
tat u tathā na kuryāt | [ŚBM, 3, 7, 2 491813_1]
agniṣṭham eva ucchrayet | [ŚBM, 3, 7, 2 491814_1]
idam vai yūpam ucchritya adhvaryuḥ ā parivyayaṇāt na anvarjati a parivītāvai | [ŚBM, 3, 7, 2 491814_2]
ete etām rātrim vasanti | [ŚBM, 3, 7, 2 491814_3]
sā nu eva paricakṣā | [ŚBM, 3, 7, 2 491814_4]
paśave vai yūpam ucchrayanti | [ŚBM, 3, 7, 2 491814_5]
prātar vai paśūn ālabhante | [ŚBM, 3, 7, 2 491814_6]
tasmāt u prātar eva ucchrayet | [ŚBM, 3, 7, 2 491814_7]
sa yaḥ uttaraḥ agniṣṭhāt syāt tam eva agre ucchrayet atha dakṣiṇam atha uttaram dakṣiṇārdhyam uttamam | [ŚBM, 3, 7, 2 491816_1]
tathā udīcī bhavati | [ŚBM, 3, 7, 2 491816_2]
atha u itarathā āhuḥ dakṣiṇam eva agre agniṣṭhāt ucchrayet atha uttaram atha dakṣiṇam uttarārdhyam uttamam tathā u ha asya udak eva karma anusaṃtiṣṭhate iti | [ŚBM, 3, 7, 2 491817_1]
sa yaḥ varṣiṣṭhaḥ sa dakṣiṇārdhyaḥ syāt atha hrasīyān atha hrasīyān uttarārdhyaḥ hrasiṣṭhaḥ | [ŚBM, 3, 7, 2 491819_1]
tathā udīcī bhavati | [ŚBM, 3, 7, 2 491820_1]
atha patnībhyaḥ patnī yūpam ucchrayanti | [ŚBM, 3, 7, 2 491821_1]
sarva tvāya nu eva patnī yūpaḥ ucchrīyate | [ŚBM, 3, 7, 2 491822_1]
tat tvāṣṭram paśum ālabhate | [ŚBM, 3, 7, 2 491822_2]
tvaṣṭā vai siktam retaḥ vikaroti | [ŚBM, 3, 7, 2 491822_3]
tat eṣa eva etat siktam retaḥ vikaroti | [ŚBM, 3, 7, 2 491822_4]
muṣkaraḥ bhavati | [ŚBM, 3, 7, 2 491822_5]
eṣa vai prajanayitā | [ŚBM, 3, 7, 2 491822_6]
yat muṣkaraḥ tasmāt muṣkaraḥ bhavati | [ŚBM, 3, 7, 2 491822_7]
tam na saṃsthāpayet | [ŚBM, 3, 7, 2 491822_8]
paryagnikṛtam eva utsṛjet | [ŚBM, 3, 7, 2 491822_9]
sa yat saṃsthāpayet prajāyai ha antam iyāt | [ŚBM, 3, 7, 2 491822_10]
tat prajām utsṛjati | [ŚBM, 3, 7, 2 491822_11]
tasmāt na saṃsthāpayet | [ŚBM, 3, 7, 2 491822_12]
paryagnikṛtam eva utsṛjet | [ŚBM, 3, 7, 2 491822_13]
{ŚBM, 3, 7, 3}
paśuḥ ca vai yūpaḥ ca | [ŚBM, 3, 7, 3 491823_1]
na vai ṛte yūpāt paśum ālabhante kadācana | [ŚBM, 3, 7, 3 491824_1]
tat yat | [ŚBM, 3, 7, 3 491824_2]
tathā na ha vai etasmai agre paśavaḥ cakṣamire yat annam abhaviṣyan yathā idam annam bhūtāḥ | [ŚBM, 3, 7, 3 491824_3]
yathā ha eva ayam dvi pād puruṣaḥ ucchritaḥ evam ha eva dvi pādaḥ ucchritāḥ ceruḥ | [ŚBM, 3, 7, 3 491824_4]
tatas devāḥ etam vajram dadṛśuḥ yat yūpam | [ŚBM, 3, 7, 3 491825_1]
tam ucchiśriyuḥ | [ŚBM, 3, 7, 3 491826_1]
tasmāt bhīṣā prāvlīyanta | [ŚBM, 3, 7, 3 491826_2]
tatas catuṣpādāḥ abhavan | [ŚBM, 3, 7, 3 491826_3]
tatas annam abhavan yathā idam annam bhūtāḥ | [ŚBM, 3, 7, 3 491826_4]
etasmai hi vai ete atiṣṭhanta | [ŚBM, 3, 7, 3 491826_5]
tasmāt yūpe eva paśum ālabhante na ṛte yūpāt kadācana | [ŚBM, 3, 7, 3 491826_6]
atha upākṛtya paśum agnim mathitvā niyunakti | [ŚBM, 3, 7, 3 491828_1]
tat yat | [ŚBM, 3, 7, 3 491828_2]
tathā na ha vai etasmai agre paśavaḥ cakṣamire yat haviḥ abhaviṣyan yathā enān idam haviḥ bhūtān agnau juhvati | [ŚBM, 3, 7, 3 491828_3]
tān devāḥ upanirurudhuḥ | [ŚBM, 3, 7, 3 491828_4]
te upaniruddhāḥ na upāveyuḥ | [ŚBM, 3, 7, 3 491828_5]
te ha ūcuḥ na vai ime asya yāmam viduḥ yat agnau haviḥ juhvati na etām pratiṣṭhām uparudhya eva paśūn agnim mathitvā agnau agnim juhavāma te vediṣyanti eṣa vai kila haviṣaḥ yāmaḥ eṣā pratiṣṭhā agnau vai kila haviḥ juhvati iti tatas abhyavaiṣyanti tatas rāta manasaḥ ālambhāya bhaviṣyanti iti | [ŚBM, 3, 7, 3 491829_1]
te uparudhya eva paśūn agnim mathitvā agnau agnim ajuhuvuḥ | [ŚBM, 3, 7, 3 491832_1]
te aviduḥ eṣa vai kila haviṣaḥ yāmaḥ eṣā pratiṣṭhā agnau vai kila haviḥ juhvati iti | [ŚBM, 3, 7, 3 491832_2]
tatas abhyavāyan | [ŚBM, 3, 7, 3 491832_3]
tatas rāta manasaḥ ālambhāya abhavan | [ŚBM, 3, 7, 3 491832_4]
tathā u eva eṣa etat uparudhya eva paśum agnim mathitvā agnau agnim juhoti | [ŚBM, 3, 7, 3 491834_1]
sa veda eṣa vai kila haviṣaḥ yāmaḥ eṣā pratiṣṭhā agnau vai kila haviḥ juhvati iti | [ŚBM, 3, 7, 3 491834_2]
tatas abhyavaiti | [ŚBM, 3, 7, 3 491834_3]
tatas rāta manāḥ ālambhāya bhavati | [ŚBM, 3, 7, 3 491834_4]
tasmāt upākṛtya paśum agnim mathitvā niyunakti | [ŚBM, 3, 7, 3 491834_5]
tat āhuḥ na upākuryāt na agnim manthet raśanām eva ādāya añjasā upaparetya abhidhāya niyuñjyāt iti | [ŚBM, 3, 7, 3 491835_1]
tat tathā na kuryāt yathā adharmam tiraścathā cikīrṣet | [ŚBM, 3, 7, 3 491836_1]
evam tat tasmāt etat eva anuparīyāt | [ŚBM, 3, 7, 3 491836_2]
atha tṛṇam ādāya upākaroti dvitīyavān niruṇadhai iti | [ŚBM, 3, 7, 3 491837_1]
dvitīyavān hi vīryavān | [ŚBM, 3, 7, 3 491838_1]
sa tṛṇam ādatte upāvīḥ asi iti | [ŚBM, 3, 7, 3 491839_1]
upa hi dvitīyaḥ avati | [ŚBM, 3, 7, 3 491840_1]
upa devān daivīḥ viśaḥ prāguḥ iti | [ŚBM, 3, 7, 3 491840_2]
tasmāt āha upāvīḥ asi iti | [ŚBM, 3, 7, 3 491840_3]
daivyaḥ vai etāḥ viśaḥ yat paśavaḥ | [ŚBM, 3, 7, 3 491840_4]
asthiṣata devebhyaḥ iti eva etat āha yat āha upa devān daivīḥ viśaḥ prāguḥ iti | [ŚBM, 3, 7, 3 491840_5]
uśijaḥ vahnitamān iti | [ŚBM, 3, 7, 3 491841_1]
vidvāṃsaḥ hi devāḥ | [ŚBM, 3, 7, 3 491842_1]
tasmāt āha uśijaḥ vahnitamān iti | [ŚBM, 3, 7, 3 491842_2]
deva tvaṣṭar vasu rama iti | [ŚBM, 3, 7, 3 491843_1]
tvaṣṭā vai paśūnām īṣṭe | [ŚBM, 3, 7, 3 491844_1]
paśavaḥ vasu | [ŚBM, 3, 7, 3 491844_2]
tān etat devāḥ a tiṣṭhamānān tvaṣṭāram abruvan upanimada iti yat āha deva tvaṣṭar vasu rama iti | [ŚBM, 3, 7, 3 491844_3]
havyā te svadantām iti | [ŚBM, 3, 7, 3 491845_1]
yadā vai ete etasmai adhriyanta yat haviḥ abhaviṣyan tasmāt āha havyā te svadantām iti | [ŚBM, 3, 7, 3 491846_1]
revatīḥ ramadhvam iti | [ŚBM, 3, 7, 3 491847_1]
revantaḥ hi paśavaḥ | [ŚBM, 3, 7, 3 491848_1]
tasmāt āha revatīḥ ramadhvam iti | [ŚBM, 3, 7, 3 491848_2]
bṛhaspate dhārayā vasūni iti | [ŚBM, 3, 7, 3 491848_3]
brahma vai bṛhaspatiḥ | [ŚBM, 3, 7, 3 491848_4]
paśavaḥ vasu | [ŚBM, 3, 7, 3 491848_5]
tān etat devāḥ a tiṣṭhamānān brahmaṇā eva parastāt paryadadhuḥ | [ŚBM, 3, 7, 3 491848_6]
tat na atyāyan | [ŚBM, 3, 7, 3 491848_7]
tathā u eva enān eṣa etat brahmaṇā eva parastāt paridadhāti | [ŚBM, 3, 7, 3 491848_8]
tat na atiyanti | [ŚBM, 3, 7, 3 491848_9]
tasmāt āha bṛhaspate dhārayā vasūni iti | [ŚBM, 3, 7, 3 491848_10]
pāśam kṛtvā pratimuñcati | [ŚBM, 3, 7, 3 491848_11]
{ŚBM, 3, 7, 4}
pāśam kṛtvā pratimuñcati | [ŚBM, 3, 7, 4 491849_1]
ṛtasya tvā deva haviḥ pāśena pratimuñcāmi iti | [ŚBM, 3, 7, 4 491850_1]
varuṇyā vai eṣā yat rajjuḥ | [ŚBM, 3, 7, 4 491850_2]
tat enam etat ṛtasya eva pāśe pratimuñcati | [ŚBM, 3, 7, 4 491850_3]
tathā u ha enam eṣā varuṇyā rajjuḥ na hinasti | [ŚBM, 3, 7, 4 491850_4]
dharṣa mānuṣaḥ iti | [ŚBM, 3, 7, 4 491851_1]
na vai etam agre manuṣyaḥ adhṛṣṇot | [ŚBM, 3, 7, 4 491852_1]
sa yat eva ṛtasya pāśena etat deva haviḥ pratimuñcati atha enam manuṣyaḥ dhṛṣṇoti | [ŚBM, 3, 7, 4 491852_2]
tasmāt āha dharṣa mānuṣaḥ iti | [ŚBM, 3, 7, 4 491852_3]
atha niyunakti devasya tvā savituḥ prasave aśvinoḥ bāhubhyām pūṣṇaḥ hastābhyām agnīṣomābhyām juṣṭam niyunajmi iti | [ŚBM, 3, 7, 4 491853_1]
tat yathā eva adaḥ devatāyai haviḥ gṛhṇan ādiśati evam eva etat devatābhyām ādiśati | [ŚBM, 3, 7, 4 491854_1]
atha prokṣati | [ŚBM, 3, 7, 4 491854_2]
ekaḥ vai prokṣaṇasya bandhuḥ | [ŚBM, 3, 7, 4 491854_3]
medhyam eva etat karoti | [ŚBM, 3, 7, 4 491854_4]
sa prokṣati adbhyaḥ tvā oṣadhībhyaḥ iti | [ŚBM, 3, 7, 4 491855_1]
tat yatas eva sambhavati tatas eva etat medhyam karoti | [ŚBM, 3, 7, 4 491856_1]
idam hi yadā varṣati atha oṣadhayaḥ jāyante | [ŚBM, 3, 7, 4 491856_2]
oṣadhīḥ jagdhvā apaḥ pītvā tatas eṣa rasaḥ sambhavati rasāt retaḥ retasaḥ paśavaḥ | [ŚBM, 3, 7, 4 491856_3]
tat yatas eva sambhavati yatas ca jāyate tatas eva etat medhyam karoti | [ŚBM, 3, 7, 4 491856_4]
anu tvā mātā manyatām anu pitā iti | [ŚBM, 3, 7, 4 491857_1]
sa hi mātuḥ ca adhi pituḥ ca jāyate | [ŚBM, 3, 7, 4 491858_1]
tat yatas eva jāyate tatas eva etat medhyam karoti | [ŚBM, 3, 7, 4 491858_2]
anu bhrātā sagarbhyaḥ anu sakhā sa yūthyaḥ iti | [ŚBM, 3, 7, 4 491858_3]
sa yat te janma tena tvā anumatam ārabhe iti eva etat āha | [ŚBM, 3, 7, 4 491858_4]
agnīṣomābhyām tvā juṣṭam prokṣāmi iti | [ŚBM, 3, 7, 4 491858_5]
tat yābhyām devatābhyām ārabhate tābhyām medhyam karoti | [ŚBM, 3, 7, 4 491858_6]
atha upagṛhṇāti apām peruḥ asi iti | [ŚBM, 3, 7, 4 491859_1]
tat enam antarataḥ medhyam karoti | [ŚBM, 3, 7, 4 491860_1]
atha adhastāt upokṣati āpaḥ devīḥ svadantu svāttam cit sat deva haviḥ iti | [ŚBM, 3, 7, 4 491860_2]
tat enam sarvatas medhyam karoti | [ŚBM, 3, 7, 4 491860_3]
atha āha agnaye samidhyamānāya anubrūhi iti | [ŚBM, 3, 7, 4 491861_1]
saḥ uttaram āghāram āghārya a saṃsparśayan srucau paryetya juhvā paśum samanakti | [ŚBM, 3, 7, 4 491862_1]
śiraḥ vai yajñasya uttaraḥ āghāraḥ | [ŚBM, 3, 7, 4 491862_2]
eṣa vai atra yajñaḥ bhavati yat paśuḥ | [ŚBM, 3, 7, 4 491862_3]
tat yajñe eva etat śiraḥ pratidadhāti | [ŚBM, 3, 7, 4 491862_4]
tasmāt juhvā paśum samanakti | [ŚBM, 3, 7, 4 491862_5]
sa lalāṭe samanakti sam te prāṇaḥ vātena gacchatām iti sam aṅgāni yajatraiḥ iti aṃsayoḥ sam yajñapatiḥ āśiṣā iti śroṇyoḥ | [ŚBM, 3, 7, 4 491863_1]
sa yasmai kāmāya paśum ālabhante tat prāpnuhi iti eva etat āha | [ŚBM, 3, 7, 4 491864_1]
idam vai paśoḥ saṃjñapyamānasya prāṇaḥ vātam apipadyate | [ŚBM, 3, 7, 4 491866_1]
tat prāpnuhi yat te prāṇaḥ vātam apipadyātai iti eva etat āha | [ŚBM, 3, 7, 4 491866_2]
sam aṅgāni yajatraiḥ iti | [ŚBM, 3, 7, 4 491866_3]
aṅgaiḥ vai asya yajante | [ŚBM, 3, 7, 4 491866_4]
tat prāpnuhi yat te aṅgaiḥ yajāntai iti eva etat āha | [ŚBM, 3, 7, 4 491866_5]
sa yajñapatiḥ āśiṣā iti | [ŚBM, 3, 7, 4 491866_6]
yajamānasya vai etena āśiṣam āśāste | [ŚBM, 3, 7, 4 491866_7]
tat prāpnuhi yat tvayā yajamānāya āśiṣam āśāsāntai iti eva etat āha | [ŚBM, 3, 7, 4 491866_8]
sādayati srucau | [ŚBM, 3, 7, 4 491866_9]
atha pravarāya āśrāvayati | [ŚBM, 3, 7, 4 491866_10]
saḥ asau eva bandhuḥ | [ŚBM, 3, 7, 4 491866_11]
saḥ bandhuḥ | [ŚBM, 3, 7, 4 491866_12]
atha dvitīyam āśrāvayati | [ŚBM, 3, 7, 4 491867_1]
dvau hi atra hotārau bhavataḥ | [ŚBM, 3, 7, 4 491868_1]
sa maitrāvaruṇāya aha eva āśrāvayati | [ŚBM, 3, 7, 4 491868_2]
yajamānam tu eva pravṛṇīte agniḥ ha daivīnām viśām puraetā iti | [ŚBM, 3, 7, 4 491868_3]
agniḥ ha daivīnām viśām puraetā iti | [ŚBM, 3, 7, 4 491868_4]
agniḥ hi devatānām mukham | [ŚBM, 3, 7, 4 491868_5]
tasmāt āha agniḥ ha daivīnām viśām puraetā iti | [ŚBM, 3, 7, 4 491868_6]
ayam yajamānaḥ manuṣyāṇām iti | [ŚBM, 3, 7, 4 491868_7]
tam hi saḥ anvardhaḥ bhavati yasmin ardhe yajate | [ŚBM, 3, 7, 4 491868_8]
tasmāt āha ayam yajamānaḥ manuṣyāṇām iti | [ŚBM, 3, 7, 4 491868_9]
tayoḥ a sthūri gārhapatyam dīdayat śatam himā dvāyū iti | [ŚBM, 3, 7, 4 491868_10]
tayoḥ an ārtāni gārhapatyāni śatam varṣāṇi santu iti eva etat āha | [ŚBM, 3, 7, 4 491868_11]
rādhāṃsi id saṃpṛñcānau a saṃpṛñcānau tanvaḥ iti | [ŚBM, 3, 7, 4 491869_1]
rādhāṃsi eva saṃpṛñcāthām na api tanūḥ iti eva etat āha | [ŚBM, 3, 7, 4 491870_1]
tau ha yat tanūḥ api saṃpṛñcīyātām pra agniḥ yajamānam dahet | [ŚBM, 3, 7, 4 491870_2]
sa yat agnau juhoti tat eṣaḥ agnaye prayacchati | [ŚBM, 3, 7, 4 491870_3]
atha yām eva atra ṛtvijaḥ yajamānāya āśiṣam āśāsate tām asmai sarvām agniḥ samardhayati | [ŚBM, 3, 7, 4 491870_4]
tat rādhāṃsi eva saṃpṛñcāte na api tanūḥ | [ŚBM, 3, 7, 4 491870_5]
tasmāt āha rādhāṃsi id saṃpṛñcānau a saṃpṛñcānau tanvaḥ iti | [ŚBM, 3, 7, 4 491870_6]
{ŚBM, 3, 8, 1}
tad yatraitat pravṛto hotā hotṛṣadana upaviśati | [ŚBM, 3, 8, 1 1.1]
tad upaviśya prasauti prasūto 'dhvaryuḥ srucāvādatte | [ŚBM, 3, 8, 1 1.2]
athāprībhiś caranti | [ŚBM, 3, 8, 1 2.1]
tad yad āprībhiścaranti sarveṇeva vā eṣa manasā sarveṇevātmanā yajñaṃ saṃbharati saṃ ca jihīrṣati yo dīkṣate tasya riricāna ivātmā bhavati tametābhir āprībhir āpyāyayanti tad yad āpyāyayanti tasmād āpriyo nāma tasmād āprībhiścaranti | [ŚBM, 3, 8, 1 2.2]
te vā eta ekādaśa prayājā bhavanti | [ŚBM, 3, 8, 1 3.1]
daśa vā ime puruṣe prāṇā ātmaikādaśo yasminnete prāṇāḥ pratiṣṭhitā etāvānvai puruṣas tadasya sarvamātmānam āpyāyanti tasmādekādaśa prayājā bhavanti | [ŚBM, 3, 8, 1 3.2]
sa āśrāvyāha | [ŚBM, 3, 8, 1 4.1]
samidhaḥ preṣyeti preṣya preṣyeti caturthe caturthe prayāje samānayamāno daśabhiḥ prayājaiścarati daśa prayājāniṣṭvāha śāsamāharetyasiṃ vai śāsa ityācakṣate | [ŚBM, 3, 8, 1 4.2]
atha yūpaśakalamādatte | [ŚBM, 3, 8, 1 5.1]
tāvagre juhvā aktvā paśor lalāṭam upaspṛśati ghṛtenāktau paśūṃs trāyethāmiti vajro vai yūpaśakalo vajraḥ śāso vajra ājyaṃ tamevaitatkṛtsnaṃ vajraṃ saṃbhṛtya tam asyābhigoptāraṃ karoti nedenaṃ nāṣṭrā rakṣāṃsi hinasanniti punar yūpaśakalam avagūhaty eṣā te prajñātāśrir astv ity āha śāsam prayacchant sādayati srucau | [ŚBM, 3, 8, 1 5.2]
athāha paryagnaye 'nubrūhīti | [ŚBM, 3, 8, 1 6.1]
ulmukam ādāyāgnīt paryagniṃ karoti tad yat paryagniṃ karoty achidram evainam etad agninā parigṛhṇāti nedenaṃ nāṣṭrā rakṣāṃsi pramṛśānity agnirhi rakṣasām apahantā tasmāt paryagniṃ karoti tad yatrainaṃ śrapayanti tad abhipariharati | [ŚBM, 3, 8, 1 6.2]
tadāhuḥ | [ŚBM, 3, 8, 1 7.1]
punar etad ulmukaṃ hared athātrānyam evāgniṃ nirmathya tasminnenaṃ śrapayeyur āhavanīyo vā eṣa na vā eṣa tasmai yad asminn aśṛtaṃ śrapayeyus tasmai vā eṣa yad asmiñchṛtaṃ juhuyuriti | [ŚBM, 3, 8, 1 7.2]
tad u tathā na kuryāt | [ŚBM, 3, 8, 1 8.1]
yathā vai grasitam evam asyaitad bhavati yad enena paryagniṃ karoti sa yathā grasitam anuhāyācchidya tad anyasmai prayacched evaṃ tat tasmād etasyaivolmukasyāṅgārān nimṛdya tasminn enaṃ śrapayeyuḥ | [ŚBM, 3, 8, 1 8.2]
atholmukam ādāyāgnīt purastāt pratipadyate | [ŚBM, 3, 8, 1 9.1]
agnimevaitat purastāt karoty agniḥ purastān nāṣṭrā rakṣāṃsyapaghnann ety athābhayenānāṣṭreṇa paśuṃ nayanti taṃ vapāśrapaṇībhyām pratiprasthātānvārabhate pratiprasthātāram adhvaryur adhvaryuṃ yajamānaḥ | [ŚBM, 3, 8, 1 9.2]
tadāhuḥ | [ŚBM, 3, 8, 1 10.1]
naiṣa yajamānenānvārabhyo mṛtyave hyetaṃ nayanti tasmānnānvārabheteti tadanvevārabheta na vā etam mṛtyave nayanti yaṃ yajñāya nayanti tasmād anv evārabheta yajñād u haivātmānam antariyād yannānvārabheta tasmādanvevārabheta tat parokṣam anvārabdham bhavati vapāśrapaṇībhyām pratiprasthātā pratiprasthātāram adhvaryur adhvaryuṃ yajamāna etad u parokṣam anvārabdhaṃ bhavati | [ŚBM, 3, 8, 1 10.2]
atha stīrṇāyai vedeḥ | [ŚBM, 3, 8, 1 11.1]
dve tṛṇe adhvaryurādatte sa āśrāvyāhopapreṣya hotar havyā devebhya ity etad u vaiśvadevam paśau | [ŚBM, 3, 8, 1 11.2]
atha vācayati | [ŚBM, 3, 8, 1 12.1]
revati yajamāna iti vāgvai revatī sā yadvāgbahu vadati tena vāgrevatī priyaṃ dhā āviśety anārtim āviśety evaitad āhoror antarikṣāt sajūr devena vātenety antarikṣaṃ vā anu rakṣaścaratyamūlamubhayataḥ paricchinnaṃ yathāyam puruṣo 'mūla ubhayataḥ paricchinno 'ntarikṣam anucarati tad vātenainaṃ saṃvidānāntarikṣād gopāyetyevaitad āha yad āhoror antarikṣāt sajūr devena vāteneti | [ŚBM, 3, 8, 1 12.2]
asya haviṣastmanā yajeti | [ŚBM, 3, 8, 1 13.1]
vācam evaitad āhānārtasyāsya haviṣa ātmanā yajeti samasya tanvā bhaveti vācam evaitad āhānārtasyāsya haviṣastanvā saṃbhaveti | [ŚBM, 3, 8, 1 13.2]
tad yatrainaṃ viśasanti | [ŚBM, 3, 8, 1 14.1]
tat purastāt tṛṇam upāsyati varṣo varṣīyasi yajñe yajñapatiṃ dhā iti barhir evāsmā etat stṛṇāty askannaṃ havirasaditi tad yad evāsyātra viśasyamānasya kiṃcitskandati tad etasmin pratitiṣṭhati tathā nāmuyā bhavati | [ŚBM, 3, 8, 1 14.2]
atha punar etyāhavanīyam abhyāvṛtyāsate | [ŚBM, 3, 8, 1 15.1]
nedasya saṃjñapyamānasyādhyakṣā asāmeti tasya na kūṭena praghnanti mānuṣaṃ hi tan no eva paścākarṇaṃ pitṛdevatyaṃ hi tad apigṛhya vaiva mukhaṃ tamayanti veṣkaṃ vā kurvanti tannāha jahi mārayeti mānuṣaṃ hi tat saṃjñapayānvaganniti taddhi devatrā sa yad āhānvagannityetarhi hyeṣa devān anugacchati tasmād āhānvaganniti | [ŚBM, 3, 8, 1 15.2]
tad yatrainaṃ nividhyanti | [ŚBM, 3, 8, 1 16.1]
tat purā saṃjñapanājjuhoti svāhā devebhya ity atha yadā prāha saṃjñaptaḥ paśur ity atha juhoti devebhyaḥ svāheti purastātsvāhākṛtayo vā anye devā upariṣṭātsvāhākṛtayo 'nye tān evaitat prīṇāti ta enam ubhaye devāḥ prītāḥ svargaṃ lokam abhivahanti te vā ete paripaśavya ity āhutī sa yadi kāmayeta juhuyād ete yady u kāmayetāpi nādriyeta | [ŚBM, 3, 8, 1 16.2]
{ŚBM, 3, 8, 2}
yadā prāha saṃjñaptaḥ paśuriti | [ŚBM, 3, 8, 2 1.1]
athādhvaryurāha neṣṭaḥ patnīm udānayety udānayati neṣṭā patnīm pānnejanam bibhratīm | [ŚBM, 3, 8, 2 1.2]
tāṃ vācayati | [ŚBM, 3, 8, 2 2.1]
namasta ātāneti yajño vā ātāno yajñaṃ hi tanvate tena yajña ātāno jaghanārdho vā eṣa yajñasya yatpatnī tāmetatprācīṃ yajñam prasādayiṣyanbhavati tasmā evaitadyajñāya nihnute tatho haināmeṣa yajño na hinasti tasmādāha namasta ātāneti | [ŚBM, 3, 8, 2 2.2]
anarvā prehīti | [ŚBM, 3, 8, 2 3.1]
asapatnena prehīty evaitad āha ghṛtasya kulyā upa ṛtasya pathyā anviti sādhūpety evaitad āha devīr āpaḥ śuddhā voḍhvaṃ supariviṣṭā deveṣu supariviṣṭā vayam pariveṣṭāro bhūyāsmety apa evaitatpāvayati | [ŚBM, 3, 8, 2 3.2]
atha paśoḥ prāṇān adbhiḥ patnyupaspṛśati | [ŚBM, 3, 8, 2 4.1]
tadyadadbhiḥ prāṇānupaspṛśati jīvaṃ vai devānāṃ havir amṛtam amṛtānām athaitat paśuṃ ghnanti yatsaṃjñapayanti yad viśāsaty āpo vai prāṇās tad asminn etān prāṇān dadhāti tathaitajjīvameva devānāṃ havirbhavatyamṛtamamṛtānām | [ŚBM, 3, 8, 2 4.2]
atha yatpatnyupaspṛśati | [ŚBM, 3, 8, 2 5.1]
yoṣā vai patnī yoṣāyai vā imāḥ prajāḥ prajāyante tad enam etasyai yoṣāyai prajanayati tasmātpatnyupaspṛśati | [ŚBM, 3, 8, 2 5.2]
sopaspṛśati | [ŚBM, 3, 8, 2 6.1]
vācaṃ te śundhāmīti mukham prāṇaṃ te śundhāmīti nāsike cakṣuste śundhāmītyakṣyau śrotraṃ te śundhāmīti karṇau nābhiṃ te śundhāmīti yo 'yamaniruktaḥ prāṇo meḍhraṃ te śundhāmīti vā pāyuṃ te śundhāmīti yo 'yam paścātprāṇastatprāṇāndadhāti tat samīrayaty atha saṃhṛtya padaś caritrāṃste śundhāmīti padbhir vai pratitiṣṭhati pratiṣṭhityā eva tad enaṃ pratiṣṭhāpayati | [ŚBM, 3, 8, 2 6.2]
atha yā āpaḥ pariśiṣyante | [ŚBM, 3, 8, 2 7.1]
ardhā vā yāvatyo vā tābhirenaṃ yajamānaśca śīrṣato 'gre 'nuṣiñcatas tat prāṇāṃścaivāsmiṃs tat tau dhattastaccainamataḥ samīrayataḥ | [ŚBM, 3, 8, 2 7.2]
tadyatkrūrīkurvanti | [ŚBM, 3, 8, 2 8.1]
yadāsthāpayanti śāntir āpas tad adbhiḥ śāntyā śamayatas tad adbhiḥ saṃdhattaḥ | [ŚBM, 3, 8, 2 8.2]
tāvanuṣiñcataḥ | [ŚBM, 3, 8, 2 9.1]
manasta āpyāyatāṃ vākta āpyāyatām prāṇasta āpyāyatāṃ cakṣusta āpyāyatāṃ śrotraṃ ta āpyāyatāmiti tatprāṇāndhattastatsamīrayato yat te krūraṃ yadāsthitaṃ tatta āpyāyatāṃ niṣṭyāyatāmiti | [ŚBM, 3, 8, 2 9.2]
tadyatkrūrīkurvanti | [ŚBM, 3, 8, 2 10.1]
yadāsthāpayanti śāntir āpas tad adbhiḥ śāntyā śamayatas tad adbhiḥ saṃdhattas tat te śudhyatviti tanmedhyaṃ kurutaḥ śam ahobhya iti jaghanena paśuṃ ninayataḥ | [ŚBM, 3, 8, 2 10.2]
tadyatkrūrīkurvanti | [ŚBM, 3, 8, 2 11.1]
yadāsthāpayanti ned etad anv aśāntāny ahorātrāṇy asanniti tasmāccham ahobhya iti jaghanena paśuṃ ninayataḥ | [ŚBM, 3, 8, 2 11.2]
athottānam paśum paryasyanti | [ŚBM, 3, 8, 2 12.1]
sa tṛṇam antardadhāty oṣadhe trāyasveti vajro vā asis tatho hainameṣa vajro 'sir na hinasty athāsinābhinidadhāti svadhite mainaṃ hiṃsīriti vajro vā asis tatho hainameṣa vajro 'sirna hinasti | [ŚBM, 3, 8, 2 12.2]
sā yā prajñātāśriḥ | [ŚBM, 3, 8, 2 13.1]
tayābhinidadhāti sā hi yajuṣkṛtā medhyā tad yad agraṃ tṛṇasya tatsavye pāṇau kurute 'tha yadbudhnaṃ taddakṣiṇenādatte | [ŚBM, 3, 8, 2 13.2]
sa yatrāchyati | [ŚBM, 3, 8, 2 14.1]
yata etallohitamutpatati tadubhayato 'nakti rakṣasām bhāgo 'sīti rakṣasāṃ hyeṣa bhāgo yadasṛk | [ŚBM, 3, 8, 2 14.2]
tad upāsyābhitiṣṭhati | [ŚBM, 3, 8, 2 15.1]
idam ahaṃ rakṣo 'bhitiṣṭhāmīdam ahaṃ rakṣo 'vabādha idamahaṃ rakṣo 'dhamaṃ tamo nayāmīti tad yajñenaivaitannāṣṭrā rakṣāṃsyavabādhate tad yad amūlam ubhayataḥ paricchinnam bhavatyamūlaṃ vā idam ubhayataḥ paricchinnaṃ rakṣo 'ntarikṣamanucarati yathāyam puruṣo 'mūla ubhayataḥ paricchinno 'ntarikṣam anucarati tasmād amūlam ubhayataḥ paricchinnaṃ bhavati | [ŚBM, 3, 8, 2 15.2]
atha vapām utkhidanti | [ŚBM, 3, 8, 2 16.1]
tayā vapāśrapaṇyau prorṇauti ghṛtena dyāvāpṛthivī prorṇuvāthāmiti tadime dyāvāpṛthivī ūrjā rasena bhājayaty anayor ūrjaṃ rasaṃ dadhāti te rasavatyā upajīvanīye imāḥ prajā upajīvanti | [ŚBM, 3, 8, 2 16.2]
kārṣmaryamayyau vapāśrapaṇyau bhavataḥ | [ŚBM, 3, 8, 2 17.1]
yatra vai devā agre paśumālebhire tadudīcaḥ kṛṣyamāṇasyāvāṅ medhaḥ papāta sa eṣa vanaspatirajāyata tad yat kṛṣyamāṇasyāvāṅ apatat tasmāt kārṣmaryas tenaivainam etan medhena samardhayati kṛtsnaṃ karoti tasmātkārṣmaryamayyau vapāśrapaṇyau bhavataḥ | [ŚBM, 3, 8, 2 17.2]
tām parivāsayati | [ŚBM, 3, 8, 2 18.1]
tām paśuśrapaṇe pratapati tatho hāsyātrāpi śṛtā bhavati punarulmukamagnīdādatte te jaghanena cātvālaṃ yanti ta āyanty āgacchanty āhavanīyaṃ sa etattṛṇamadhvaryurāhavanīye prāsyati vāyo vai stokānāmiti stokānāṃ haiṣā samit | [ŚBM, 3, 8, 2 18.2]
athottaratastiṣṭhanvapām pratapati | [ŚBM, 3, 8, 2 19.1]
atyeṣyanvā eṣo 'gnim bhavati dakṣiṇataḥ parītya śrapayiṣyaṃstasmā evaitannihnute tatho hainameṣo 'tiyantamagnirna hinasti tasmāduttaratastiṣṭhan vapām pratapati | [ŚBM, 3, 8, 2 19.2]
tāmantareṇa yūpaṃ cāgniṃ ca haranti | [ŚBM, 3, 8, 2 20.1]
tadyatsamayā na haranti yenānyāni havīṃṣi haranti ned aśṛtayā samayā yajñam prasajāmeti yad u bāhyena na harantyagreṇa yūpam bahirdhā yajñāt kuryus tasmād antareṇa yūpaṃ cāgniṃ ca haranti dakṣiṇataḥ parītya pratiprasthātā śrapayati | [ŚBM, 3, 8, 2 20.2]
atha sruveṇopahatyājyam | [ŚBM, 3, 8, 2 21.1]
adhvaryur vapām abhijuhoty agnir ājyasya vetu svāheti tatho hāsyaite stokāḥ śṛtāḥ svāhākṛtā āhutayo bhūtvāgnim prāpnuvanti | [ŚBM, 3, 8, 2 21.2]
athāha stokebhyo 'nubrūhīti | [ŚBM, 3, 8, 2 22.1]
sa āgneyī stokebhyo 'nvāha tad yad āgneyī stokebhyo 'nvāhetaḥpradānā vai vṛṣṭir ito hy agnir vṛṣṭiṃ vanute sa etai stokair etānt stokān vanute ta ete stokā varṣanti tasmād āgneyī stokebhyo 'nvāha yadā śṛtā bhavati | [ŚBM, 3, 8, 2 22.2]
athāha pratiprasthātā śṛtā pracareti | [ŚBM, 3, 8, 2 23.1]
srucāv ādāyādhvaryur atikramyāśrāvyāha svāhākṛtibhyaḥ preṣyeti vaṣaṭkṛte juhoti | [ŚBM, 3, 8, 2 23.2]
hutvā vapāmevāgre 'bhighārayati | [ŚBM, 3, 8, 2 24.1]
atha pṛṣadājyaṃ tad u ha carakādhvaryavaḥ pṛṣadājyam evāgre 'bhighārayanti prāṇaḥ pṛṣadājyam iti vadantas tad u ha yājñavalkyaṃ carakādhvaryur anuvyājahāraivaṃ kurvantam prāṇaṃ vā ayam antaragād adhvaryuḥ prāṇa enaṃ hāsyatīti | [ŚBM, 3, 8, 2 24.2]
sa ha sma bāhū anvavekṣyāha | [ŚBM, 3, 8, 2 25.1]
imau palitau bāhū kva svidbrāhmaṇasya vaco babhūveti na tad ādriyetottamo vā eṣa prayājo bhavatīdaṃ vai haviryajña uttame prayāje dhruvāmevāgre 'bhighārayati tasyai hi prathamāvājyabhāgau hoṣyanbhavati vapāṃ vā atra prathamāṃ hoṣyanbhavati tasmād vapām evāgre 'bhighārayed atha pṛṣadājyam atha yat paśuṃ nābhighārayati ned aśṛtam abhighārayāṇīty etad evāsya sarvaḥ paśur abhighārito bhavati yad vapām abhighārayati tasmād vapām evāgre 'bhighārayed atha pṛṣadājyam | [ŚBM, 3, 8, 2 25.2]
athājyamupastṛṇīte | [ŚBM, 3, 8, 2 26.1]
atha hiraṇyaśakalamavadadhātyatha vapām avadyann āhāgnīṣomābhyāṃ chāgasya vapāyai medaso 'nubrūhīty atha hiraṇyaśakalam avadadhāty athopariṣṭād dvir ājyasyābhighārayati | [ŚBM, 3, 8, 2 26.2]
tad yaddhiraṇyaśakalāvabhito bhavataḥ | [ŚBM, 3, 8, 2 27.1]
ghnanti vā etat paśuṃ yad agnau juhvaty amṛtam āyurhiraṇyaṃ tad amṛta āyuṣi pratitiṣṭhati tathāta udeti tathā saṃjīvati tasmāddhiraṇyaśakalāvabhito bhavata āśrāvyāhāgnīṣomābhyāṃ chāgasya vapām medaḥ preṣyeti na prasthitam ityāha prasute prasthitamiti vaṣaṭkṛte juhoti | [ŚBM, 3, 8, 2 27.2]
hutvā vapāṃ samīcyau | [ŚBM, 3, 8, 2 28.1]
vapāśrapaṇyau kṛtvānuprāsyati svāhākṛte ūrdhvanabhasam mārutaṃ gacchatam iti ned ime amuyāsato yābhyāṃ vapām aśiśrapāmeti | [ŚBM, 3, 8, 2 28.2]
tad yad vapayā caranti | [ŚBM, 3, 8, 2 29.1]
yasyai vai devatāyai paśum ālabhante tām evaitad devatām etena medhena prīṇāti saiṣā devataitena medhena prītā śāntottarāṇi havīṃṣi śrapyamāṇāny uparamati tasmād vapayā caranti | [ŚBM, 3, 8, 2 29.2]
atha cātvāle mārjayante | [ŚBM, 3, 8, 2 30.1]
krūrī vā etat kurvanti yat saṃjñapayanti yad viśāsati śāntir āpas tad adbhiḥ śāntyā śamayante tadadbhiḥ saṃdadhate tasmāccātvāle mārjayante | [ŚBM, 3, 8, 2 30.2]
{ŚBM, 3, 8, 3}
yaddevatyaḥ paśur bhavati | [ŚBM, 3, 8, 3 1.1]
taddevatyam puroḍāśamanunirvapati tad yat puroḍāśamanunirvapati sarveṣāṃ vā eṣa paśūnām medho yadvrīhiyavau tenaivainam etan medhena samardhayati kṛtsnaṃ karoti tasmāt puroḍāśam anunirvapati | [ŚBM, 3, 8, 3 1.2]
atha yadvapayā pracarya | [ŚBM, 3, 8, 3 2.1]
etena puroḍāśena pracarati madhyato vā imāṃ vapāmutkhidanti madhyata evainam etena medhena samardhayati kṛtsnaṃ karoti tasmād vapayā pracaryaitena puroḍāśena pracaraty eṣa nv evaitasya bandhur yatra kva caiṣa paśum puroḍāśo 'nunirupyate | [ŚBM, 3, 8, 3 2.2]
atha paśuṃ viśāsti | [ŚBM, 3, 8, 3 3.1]
triḥ pracyāvayatāt triḥ pracyutasya hṛdayam uttamaṃ kurutāditi trivṛddhi yajñaḥ | [ŚBM, 3, 8, 3 3.2]
atha śamitāraṃ saṃśāsti | [ŚBM, 3, 8, 3 4.1]
yattvā pṛcchācchṛtaṃ haviḥ śamitār iti śṛtamityeva brūtān na śṛtam bhagavo na śṛtaṃ hīti | [ŚBM, 3, 8, 3 4.2]
atha juhvā pṛṣadājyasyopahatya | [ŚBM, 3, 8, 3 5.1]
adhvaryur upaniṣkramya pṛcchati śṛtaṃ haviḥ śamitāriti śṛtam ityāha tad devānām ity upāṃśvadhvaryuḥ | [ŚBM, 3, 8, 3 5.2]
tad yat pṛcchati | [ŚBM, 3, 8, 3 6.1]
śṛtaṃ vai devānāṃ havir nāśṛtaṃ śamitā vai tadveda yadi śṛtaṃ vā bhavaty aśṛtaṃ vā | [ŚBM, 3, 8, 3 6.2]
tad yat pṛcchati | [ŚBM, 3, 8, 3 7.1]
śṛtena pracarāṇīti tad yady aśṛtam bhavati śṛtameva devānāṃ havirbhavati śṛtaṃ yajamānasyānenā adhvaryurbhavati śamitari tadeno bhavati triṣkṛtvaḥ pṛcchati trivṛddhi yajño 'tha yadāha tad devānāmiti taddhi devānāṃ yacchṛtaṃ tasmād āha tad devānāmiti | [ŚBM, 3, 8, 3 7.2]
sa hṛdayam evāgre 'bhighārayati | [ŚBM, 3, 8, 3 8.1]
ātmā vai mano hṛdayam prāṇaḥ pṛṣadājyam ātmanyevaitan manasi prāṇaṃ dadhāti tathaitajjīvameva devānāṃ havir bhavatyamṛtamamṛtānām | [ŚBM, 3, 8, 3 8.2]
so 'bhighārayati | [ŚBM, 3, 8, 3 9.1]
saṃ te mano manasā sam prāṇaḥ prāṇena gacchatāmiti na svāhākaroti na hyeṣāhutir udvāsayanti paśum | [ŚBM, 3, 8, 3 9.2]
taṃ jaghanena cātvālamantareṇa yūpaṃ cāgniṃ ca haranti | [ŚBM, 3, 8, 3 10.1]
tadyatsamayā na haranti yenānyāni havīṃṣi haranti śṛtaṃ santaṃ nedaṅgaśo vikṛttena krūrīkṛtena samayā yajñam prasajāmeti yad u bāhyena na harantyagreṇa yūpam bahirdhā ha yajñāt kuryus tasmād antareṇa yūpaṃ cāgniṃ ca haranti dakṣiṇato nidhāya pratiprasthātāvadyati plakṣaśākhā uttarabarhir bhavanti tā adhyavadyati tad yat plakṣaśākhā uttarabarhir bhavanti | [ŚBM, 3, 8, 3 10.2]
yatra vai devāḥ | [ŚBM, 3, 8, 3 11.1]
agre paśumālebhire taṃ tvaṣṭā śīrṣato 'gre 'bhyuvāmotaivaṃ cinnālabheranniti tvaṣṭurhi paśavaḥ sa eṣa śīrṣanmastiṣko 'nūkyaś ca majjā tasmātsa vānta iva tvaṣṭā hyetam abhyavamat tasmāttaṃ nāśnīyāt tvaṣṭurhyetad abhivāntam | [ŚBM, 3, 8, 3 11.2]
tasyāvāṅ medhaḥ papāta | [ŚBM, 3, 8, 3 12.1]
sa eṣa vanaspatirajāyata taṃ devāḥ prāpaśyaṃs tasmāt prakhyaḥ prakhyo ha vai nāmaitadyatplakṣa iti tenaivainametanmedhena samardhayati kṛtsnaṃ karoti tasmātplakṣaśākhā uttarabarhirbhavanti | [ŚBM, 3, 8, 3 12.2]
athājyamupastṛṇīte | [ŚBM, 3, 8, 3 13.1]
juhvāṃ copabhṛti ca vasāhomahavanyāṃ samavattadhānyām atha hiraṇyaśakalāvavadadhāti juhvāṃ copabhṛti ca | [ŚBM, 3, 8, 3 13.2]
atha manotāyai haviṣo 'nuvāca āha | [ŚBM, 3, 8, 3 14.1]
tad yan manotāyai haviṣo 'nuvāca āha sarvā ha vai devatāḥ paśum ālabhyamānam upasaṃgacchante mama nāma grahīṣyati mama nāma grahīṣyatīti sarvāsāṃ hi devatānāṃ haviḥ paśus tāsāṃ sarvāsāṃ devatānām paśau manāṃsy otāni bhavanti tānyevaitat prīṇāti tatho hāmoghāya devatānām manāṃsy upasaṃgatāni bhavanti tasmān manotāyai haviṣo 'nuvāca āha | [ŚBM, 3, 8, 3 14.2]
sa hṛdayasyaivāgre 'vadyati | [ŚBM, 3, 8, 3 15.1]
tadyanmadhyataḥ sato hṛdayasyāgre 'vadyati prāṇo vai hṛdayam ato hyayamūrdhvaḥ prāṇaḥ saṃcarati prāṇo vai paśur yāvaddhyeva prāṇena prāṇiti tāvat paśur atha yadāsmātprāṇo 'pakrāmati dārveva tarhi bhūto 'narthyaḥ śete | [ŚBM, 3, 8, 3 15.2]
hṛdayam u vai paśuḥ | [ŚBM, 3, 8, 3 16.1]
tadasyātmana evāgre 'vadyati tasmād yadi kiṃcid avadānaṃ hīyeta na tadādriyeta sarvasya haivāsya tat paśor avattam bhavati yaddhṛdayasyāgre 'vadyati tasmān madhyataḥ sato hṛdayasyaivāgre 'vadyaty atha yathāpūrvam | [ŚBM, 3, 8, 3 16.2]
atha jihvāyai | [ŚBM, 3, 8, 3 17.1]
sā hīyam pūrvārdhāt pratiṣṭhaty atha vakṣasas taddhi tato 'thaikacarasya doṣṇo 'tha pārśvayor atha tanimno 'tha vṛkkayoḥ | [ŚBM, 3, 8, 3 17.2]
gudaṃ tredhā karoti | [ŚBM, 3, 8, 3 18.1]
sthavimopayaḍbhyo madhyaṃ juhvāṃ dvedhā kṛtvāvadyaty aṇima tryaṅgeṣv athaikacarāyai śroṇer etāvan nu juhvāmavadyati | [ŚBM, 3, 8, 3 18.2]
athopabhṛti | [ŚBM, 3, 8, 3 19.1]
tryaṅgyasya doṣṇo gudaṃ dvedhā kṛtvāvadyati tryaṅgyāyai śroṇer atha hiraṇyaśakalāv avadadhāty athopariṣṭād ājyasyābhighārayati | [ŚBM, 3, 8, 3 19.2]
atha vasāhomaṃ gṛhṇāti | [ŚBM, 3, 8, 3 20.1]
reḍ asīti lelayeva hi yūs tasmādāha reḍ asīty agniṣ ṭvā śrīṇātvity agnirhyetacchrapayati tasmād āhāgniṣ ṭvā śrīṇātvity āpas tvā samariṇann ity āpo hyetamaṅgebhyo rasaṃ saṃbharanti tasmād āhāpas tvā samariṇanniti | [ŚBM, 3, 8, 3 20.2]
vātasya tvā dhrājyā iti | [ŚBM, 3, 8, 3 21.1]
antarikṣaṃ vā ayamanupavate yo 'yam pavate 'ntarikṣāya vai gṛhṇāti tasmādāha vātasya tvā dhrājyā iti | [ŚBM, 3, 8, 3 21.2]
pūṣṇo raṃhyā iti | [ŚBM, 3, 8, 3 22.1]
eṣa vai pūṣṇo raṃhir etasmā u hi gṛhṇāti tasmād āha pūṣṇo raṃhyā iti | [ŚBM, 3, 8, 3 22.2]
ūṣmaṇo vyathiṣaditi | [ŚBM, 3, 8, 3 23.1]
eṣa vā ūṣmaitasmā u hi gṛhṇāti tasmād āhoṣmaṇo vyathiṣad ity athopariṣṭād dvirājyasyābhighārayati | [ŚBM, 3, 8, 3 23.2]
atha pārśvena vāsinā vā prayauti | [ŚBM, 3, 8, 3 24.1]
prayutaṃ dveṣa iti tannāṣṭrā evaitadrakṣāṃsyato 'pahanti | [ŚBM, 3, 8, 3 24.2]
atha yad yūṣ pariśiṣyate | [ŚBM, 3, 8, 3 25.1]
tat samavattadhānyām ānayati taddhṛdayam prāsyati jihvāṃ vakṣas tanima matasne vaniṣṭhum athopariṣṭād dvirājyasyābhighārayati | [ŚBM, 3, 8, 3 25.2]
tad yaddhiraṇyaśakalāvabhito bhavataḥ | [ŚBM, 3, 8, 3 26.1]
ghnanti vā etat paśuṃ yadagnau juhvaty amṛtam āyur hiraṇyaṃ tad amṛta āyuṣi pratitiṣṭhati tathāta udeti tathā saṃjīvati tasmāddhiraṇyaśakalāv abhito bhavataḥ | [ŚBM, 3, 8, 3 26.2]
atha yadakṣṇayāvadyati | [ŚBM, 3, 8, 3 27.1]
savyasya ca doṣṇo dakṣiṇāyāśca ca doṣṇaḥ savyāyāśca śroṇes tasmād ayam paśur akṣṇayā pado haraty atha yat samyag avadyet samīco haivāyam paśuḥ pado haret tasmād akṣṇayāvadyaty atha yanna śīrṣṇo 'vadyati nāṃsayor nānūkasya nāparasakthayoḥ | [ŚBM, 3, 8, 3 27.2]
asurā ha vā agre paśum ālebhire | [ŚBM, 3, 8, 3 28.1]
taddevā bhīṣā nopāveyus tān heyam pṛthivyuvāca maitad ādṛḍhvam ahaṃ va etasyādhyakṣā bhaviṣyāmi yathā yathaita etena cariṣyantīti | [ŚBM, 3, 8, 3 28.2]
sā hovāca | [ŚBM, 3, 8, 3 29.1]
anyatarām evāhutim ahauṣur anyatarām paryaśiṣanniti sa yām paryaśiṃṣaṃs tānīmānyavadānāni tato devāḥ sviṣṭakṛte tryaṅgāṇy apābhajaṃs tasmāt tryaṅgāṇy athāsurā avādyañchīrṣṇo 'ṃsayor anūkasyāparasakthayos tasmāt teṣāṃ nāvadyed yan nveva tvaṣṭānūkam abhyavamat tasmād anūkasya nāvadyed athāhāgnīṣomābhyāṃ chāgasya haviṣo 'nubrūhīty āśrāvyāhāgnīṣomābhyāṃ chāgasya haviḥ preṣyeti na prasthitam ityāha prasute prasthitam iti | [ŚBM, 3, 8, 3 29.2]
antareṇārdharcau yājyāyai vasāhomaṃ juhoti | [ŚBM, 3, 8, 3 30.1]
ito vā ayamūrdhvo medha utthito yamasyā imaṃ rasam prajā upajīvanty arvācīnaṃ divo raso vai vasāhomo raso medho rasenaivaitad rasaṃ tīvrīkaroti tasmād ayaṃ raso 'dyamāno na kṣīyate | [ŚBM, 3, 8, 3 30.2]
tad yad antareṇa | [ŚBM, 3, 8, 3 31.1]
ardharcau yājyāyai vasāhomaṃ juhotīyaṃ vā ardharco 'sau dyaur ardharco 'ntarā vai dyāvāpṛthivī antarikṣam antarikṣāya vai juhoti tasmād antareṇārdharcau yājyāyai vasāhomaṃ juhoti | [ŚBM, 3, 8, 3 31.2]
sa juhoti | [ŚBM, 3, 8, 3 32.1]
ghṛtaṃ ghṛtapāvānaḥ pibata vasāṃ vasāpāvānaḥ pibatāntarikṣasya havir asi svāhety etena vaiśvadevena yajuṣā juhoti vaiśvadevaṃ vā antarikṣaṃ tad yad enenemāḥ prajāḥ prāṇatyaś codānatyaś cāntarikṣam anucaranti tena vaiśvadevaṃ vaṣaṭkṛte juhoti yāni juhvām avadānāni bhavanti | [ŚBM, 3, 8, 3 32.2]
atha juhvā pṛṣadājyasyopaghnann āha | [ŚBM, 3, 8, 3 33.1]
vanaspataye 'nubrūhīty āśrāvyāha vanaspataye preṣyeti vaṣaṭkṛte juhoti tad yad vanaspataye juhoty etam evaitad vajraṃ yūpam bhāginaṃ karoti somo vai vanaspatiḥ paśum evaitat somaṃ karoti tad yad antareṇobhe āhutī juhoti tayobhayaṃ vyāpnoti tasmād antareṇobhe āhutī juhoti | [ŚBM, 3, 8, 3 33.2]
atha yānyupabhṛtyavadānāni bhavanti | [ŚBM, 3, 8, 3 34.1]
tāni samānayamāna āhāgnaye sviṣṭakṛte 'nubrūhīty āśrāvyāhāgnaye sviṣṭakṛte preṣyeti vaṣaṭkṛte juhoti | [ŚBM, 3, 8, 3 34.2]
atha yadvasāhomasya pariśiṣyate | [ŚBM, 3, 8, 3 35.1]
tena diśo vyāghārayati diśaḥ pradiśa ādiśo vidiśa uddiśo digbhyaḥ svāheti raso vai vasāhomaḥ sarvāsv evaitad dikṣu rasaṃ dadhāti tasmādayaṃ diśi diśi raso 'bhigamyate | [ŚBM, 3, 8, 3 35.2]
atha paśuṃ saṃmṛśati | [ŚBM, 3, 8, 3 36.1]
etarhi saṃmarśanasya kālo 'tha yatpurā saṃmṛśati ya ima upatiṣṭhante te vimathiṣyanta iti śaṅkamāno yady u vimāthān na śaṅketātraiva saṃmṛśet | [ŚBM, 3, 8, 3 36.2]
aindraḥ prāṇaḥ | [ŚBM, 3, 8, 3 37.1]
aṅge aṅge nidīdhyad aindra udāno aṅge aṅge nidhīta iti yadaṅgaśo vikṛtto bhavati tatprāṇodānābhyāṃ saṃdadhāti deva tvaṣṭarbhūri te saṃ sametu salakṣmā yadviṣurūpam bhavātīti kṛtsnavṛtam evaitat karoti devatrā yantamavase sakhāyo 'nu tvā mātāpitaro madantviti tad yatrainam ahauṣīt tad enaṃ kṛtsnaṃ kṛtvānusamasyati so 'sya kṛtsno 'muṣmiṃlloka ātmā bhavati | [ŚBM, 3, 8, 3 37.2]
{ŚBM, 3, 8, 4}
trīṇi ha vai paśorekādaśāni | [ŚBM, 3, 8, 4 1.1]
ekādaśa prayājā ekādaśānuyājā ekādaśopayajo daśa pāṇyā aṅgulayo daśa pādyā daśa prāṇāḥ prāṇa udāno vyāna ity etāvān vai puruṣo yaḥ parārdhyaḥ paśūnāṃ yaṃ sarve 'nu paśavaḥ | [ŚBM, 3, 8, 4 1.2]
tadāhuḥ | [ŚBM, 3, 8, 4 2.1]
kiṃ tadyajñe kriyate yena prāṇaḥ sarvebhyo 'ṅgebhyaḥ śiva iti | [ŚBM, 3, 8, 4 2.2]
yadeva gudaṃ tredhā karoti | [ŚBM, 3, 8, 4 3.1]
prāṇo vai gudaḥ so 'yam prāṅ ātatas tam ayam prāṇo 'nusaṃcarati | [ŚBM, 3, 8, 4 3.2]
sa yadeva gudaṃ tredhā karoti | [ŚBM, 3, 8, 4 4.1]
tṛtīyam upayaḍbhyas tṛtīyaṃ juhvāṃ tṛtīyam upabhṛti tena prāṇaḥ sarvebhyo 'ṅgebhyaḥ śivaḥ | [ŚBM, 3, 8, 4 4.2]
sa ha tveva paśumālabheta | [ŚBM, 3, 8, 4 5.1]
ya enam medham upanayed yadi kṛśaḥ syād yad udaryasya medasaḥ pariśiṣyeta tadgude nyṛṣet prāṇo vai gudaḥ so 'yam prāṅ ātatas tam ayam prāṇo 'nusaṃcarati prāṇo vai paśur yāvaddhyeva prāṇena prāṇiti tāvat paśur atha yadāsmāt prāṇo 'pakrāmati dārveva tarhi bhūto 'narthyaḥ śete | [ŚBM, 3, 8, 4 5.2]
gudo vai paśuḥ | [ŚBM, 3, 8, 4 6.1]
medo vai medhas tadenam medham upanayati yady u aṃsalo bhavati svayam upeta eva tarhi medham bhavati | [ŚBM, 3, 8, 4 6.2]
atha pṛṣadājyaṃ gṛhṇāti | [ŚBM, 3, 8, 4 7.1]
dvayaṃ vā idaṃ sarpiścaiva dadhi ca dvandvaṃ vai mithunam prajananam mithunam evaitat prajananaṃ kriyate | [ŚBM, 3, 8, 4 7.2]
tenānuyājeṣu carati | [ŚBM, 3, 8, 4 8.1]
paśavo vā anuyājāḥ payaḥ pṛṣadājyaṃ tatpaśuṣvevaitatpayo dadhāti tadidam paśuṣu payo hitam prāṇo hi pṛṣadājyam annaṃ hi pṛṣadājyam annaṃ hi prāṇaḥ | [ŚBM, 3, 8, 4 8.2]
tena purastādanuyājeṣu carati | [ŚBM, 3, 8, 4 9.1]
sa yo 'yam purastāt prāṇas tamevaitad dadhāti tena paścād upayajati sa yo 'yam paścāt prāṇas tam evaitad dadhāti tāvimā ubhayataḥ prāṇau hitau yaś cāyam upariṣṭād yaś cādhastāt | [ŚBM, 3, 8, 4 9.2]
tadvā etadeko dvābhyāṃ vaṣaṭkaroti | [ŚBM, 3, 8, 4 10.1]
adhvaryave ca yaś caiṣa upayajaty atha yad yajantam upayajati tasmād upayajo nāmātha yad upayajati praivaitajjanayati paścāddhyupayajati paścāddhi yoṣāyai prajāḥ prajāyante | [ŚBM, 3, 8, 4 10.2]
sa upayajati | [ŚBM, 3, 8, 4 11.1]
samudraṃ gaccha svāhety āpo vai samudra āpo reto reta evaitat siñcati | [ŚBM, 3, 8, 4 11.2]
antarikṣaṃ gaccha svāheti | [ŚBM, 3, 8, 4 12.1]
antarikṣaṃ vā anu prajāḥ prajāyante 'ntarikṣam evaitad anu prajanayati | [ŚBM, 3, 8, 4 12.2]
devaṃ savitāraṃ gaccha svāheti savitā vai devānām prasavitā savitṛprasūta evaitatprajanayati | [ŚBM, 3, 8, 4 13.1]
mitrāvaruṇau gaccha svāheti | [ŚBM, 3, 8, 4 14.1]
prāṇodānau vai mitrāvaruṇau prāṇodānāvevaitatprajāsu dadhāti | [ŚBM, 3, 8, 4 14.2]
ahorātre gaccha svāheti | [ŚBM, 3, 8, 4 15.1]
ahorātre vā anu prajāḥ prajāyante 'horātre evaitadanu prajanayati | [ŚBM, 3, 8, 4 15.2]
chandāṃsi gaccha svāheti | [ŚBM, 3, 8, 4 16.1]
sapta vai chandāṃsi sapta grāmyāḥ paśavaḥ saptāraṇyās tān evaitad ubhayānprajanayati | [ŚBM, 3, 8, 4 16.2]
dyāvāpṛthivī gaccha svāheti | [ŚBM, 3, 8, 4 17.1]
prajāpatirvai prajāḥ sṛṣṭvā tā dyāvāpṛthivībhyām paryagṛhṇāt tā imā dyāvāpṛthivībhyām parigṛhītās tatho evaiṣa etat prajāḥ sṛṣṭvā tā dyāvāpṛthivībhyām parigṛhṇāti | [ŚBM, 3, 8, 4 17.2]
athātyupayajati | [ŚBM, 3, 8, 4 18.1]
sa yan nātyupayajed yāvatyo haivāgre prajāḥ sṛṣṭāstāvatyo haiva syur na prajāyerann atha yad atyupayajati praivaitajjanayati tasmād imāḥ prajāḥ punar abhyāvartam prajāyante | [ŚBM, 3, 8, 4 18.2]
{ŚBM, 3, 8, 5}
so 'tyupayajati | [ŚBM, 3, 8, 5 1.1]
yajñaṃ gaccha svāhety āpo vai yajña āpo reto reta evaitatsiñcati | [ŚBM, 3, 8, 5 1.2]
somaṃ gaccha svāheti | [ŚBM, 3, 8, 5 2.1]
reto vai somo reta evaitatsiñcati | [ŚBM, 3, 8, 5 2.2]
divyaṃ nabho gaccha svāheti | [ŚBM, 3, 8, 5 3.1]
āpo vai divyaṃ nabha āpo reto reta evaitatsiñcati | [ŚBM, 3, 8, 5 3.2]
agniṃ vaiśvānaraṃ gaccha svāheti | [ŚBM, 3, 8, 5 4.1]
iyaṃ vai pṛthivyagnirvaiśvānaraḥ seyam pratiṣṭhemām evaitat pratiṣṭhām abhiprajanayati | [ŚBM, 3, 8, 5 4.2]
atha mukhaṃ vimṛṣṭe | [ŚBM, 3, 8, 5 5.1]
mano me hārdi yaccheti tatho hopayaṣṭātmānaṃ nānupravṛṇakti | [ŚBM, 3, 8, 5 5.2]
atha jāghanyā patnīḥ saṃyājayanti | [ŚBM, 3, 8, 5 6.1]
jaghanārdho vai jāghanī jaghanārdhādvai yoṣāyai prajāḥ prajāyante tat praivaitaj janayati yajjāghanyā patnīḥ saṃyājayanti | [ŚBM, 3, 8, 5 6.2]
antarato devānām patnībhyo 'vadyati | [ŚBM, 3, 8, 5 7.1]
antarato vai yoṣāyai prajāḥ prajāyanta upariṣṭādagnaye gṛhapataya upariṣṭādvai vṛṣā yoṣām adhidravati | [ŚBM, 3, 8, 5 7.2]
atha hṛdayaśūlenāvabhṛthaṃ yanti | [ŚBM, 3, 8, 5 8.1]
paśor ha vā ālabhyamānasya hṛdayaṃ śuk samabhyavaiti hṛdayāddhṛdayaśūlam atha yacchṛtasya paritṛndanti tad alaṃjuṣaṃ tasmād u paritṛdyaiva śūlākuryāt tat triḥ pracyute paśau hṛdayam pravṛhyottamam pratyavadadhāti | [ŚBM, 3, 8, 5 8.2]
atha hṛdayaśūlam prayacchati | [ŚBM, 3, 8, 5 9.1]
tanna pṛthivyām parāsyen nāpsu sa yat pṛthivyām parāsyedoṣadhīśca vanaspatīṃścaiṣā śuk praviśed yad apsu parāsyed apa eṣā śuk praviśet tasmānna pṛthivyāṃ nāpsu | [ŚBM, 3, 8, 5 9.2]
apa evābhyavetya | [ŚBM, 3, 8, 5 10.1]
yatra śuṣkasya cārdrasya ca saṃdhiḥ syāt tad upagūhed yady u abhyavāyanāya glāyedagreṇa yūpam udapātraṃ ninīya yatra śuṣkasya cārdrasya ca saṃdhir bhavati tadupagūhati nāpo nauṣadhīr hiṃsīriti tathā nāpo nauṣadhīr hinasti dhāmno dhāmno rājaṃstato varuṇa no muñca yad āhur aghnyā iti varuṇeti śapāmahe tato varuṇa no muñceti tad enaṃ sarvasmād varuṇapāśāt sarvasmād varuṇyāt pramuñcati | [ŚBM, 3, 8, 5 10.2]
athābhimantrayate | [ŚBM, 3, 8, 5 11.1]
sumitriyā na āpa oṣadhayaḥ santu durmitriyās tasmai santu yo 'smān dveṣṭi yaṃ ca vayaṃ dviṣma iti yatra vā etena pracaranty āpaś ca ha vā asmāttāvadoṣadhayaścāpakramyeva tiṣṭhanti tad u tābhir mitradheyaṃ kurute tatho hainaṃ tāḥ punaḥ praviśanty eṣo tatra prāyaścittiḥ kriyate sa vai nāgnīṣomīyasya paśoḥ karoti nāgneyasya vaśāyā evānūbandhyāyai tāṃ hi sarvo 'nu yajñaḥ saṃtiṣṭhata etad u hāsyāgnīṣomīyasya ca paśor āgneyasya ca hṛdayaśūlena caritaṃ bhavati yad vaśāyāś carati | [ŚBM, 3, 8, 5 11.2]
{ŚBM, 4, 1, 3}
vāggha vā asyaindravāyavaḥ | [ŚBM, 4, 1, 3 1.1]
etannvadhyātmam indro ha yatra vṛtrāya vajram prajahāra so 'balīyān manyamāno nāstṛṣītīva bibhyan nilayāṃcakre tadevāpi devā apanyalayanta | [ŚBM, 4, 1, 3 1.2]
te ha devā ūcuḥ | [ŚBM, 4, 1, 3 2.1]
na vai hataṃ vṛtraṃ vidma na jīvaṃ hanta na eko vettu yadi hato vā vṛtro jīvati veti | [ŚBM, 4, 1, 3 2.2]
te vāyumabruvan | [ŚBM, 4, 1, 3 3.1]
ayaṃ vai vāyuryo 'yam pavate vāyo tvamidaṃ viddhi yadi hato vā vṛtro jīvati vā tvaṃ vai na āśiṣṭo 'si yadi jīviṣyati tvameva kṣipram punarāgamiṣyasīti | [ŚBM, 4, 1, 3 3.2]
sa hovāca | [ŚBM, 4, 1, 3 4.1]
kim me tataḥ syāditi prathamavaṣaṭkāra eva te somasya rājña iti tathetyeyāya vāyur eddhataṃ vṛtraṃ sa hovāca hato vṛtro yaddhate kuryāta tatkuruteti | [ŚBM, 4, 1, 3 4.2]
te devā abhyasṛjyanta | [ŚBM, 4, 1, 3 5.1]
yathā vittiṃ vetsyamānā evaṃ sa yameko 'labhata sa ekadevatyo 'bhavad yaṃ dvau sa dvidevatyo yaṃ bahavaḥ sa bahudevatyas tadyadenam pātrairvyagṛhṇata tasmādgrahā nāma | [ŚBM, 4, 1, 3 5.2]
sa eṣām āpūyat | [ŚBM, 4, 1, 3 6.1]
sa enāñchuktaḥ pūtirabhivavau sa nālamāhutyā āsa nālam bhakṣāya | [ŚBM, 4, 1, 3 6.2]
te devā vāyumabruvan | [ŚBM, 4, 1, 3 7.1]
vāyavimaṃ no vivāhīmaṃ naḥ svadayeti sa hovāca kiṃ me tataḥ syāditi tvayaivaitāni pātrāṇyācakṣīranniti tatheti hovāca yūyaṃ tu me sacyupavāteti | [ŚBM, 4, 1, 3 7.2]
tasya devāḥ | [ŚBM, 4, 1, 3 8.1]
yāvanmātramiva gandhasyāpajaghnus tam paśuṣvadadhuḥ sa eṣa paśuṣu kuṇapagandhas tasmāt kuṇapagandhān nāpigṛhṇīta somasya haiṣa rājño gandhaḥ | [ŚBM, 4, 1, 3 8.2]
no eva niṣṭhīvet | [ŚBM, 4, 1, 3 9.1]
tasmādyadyapyāsakta iva manyetābhivātam parīyāc chrīrvai somaḥ pāpmā yakṣmaḥ sa yathā śreyasyāyati pāpīyānpratyavarohedevaṃ hāsmādyakṣmaḥ pratyavarohati | [ŚBM, 4, 1, 3 9.2]
athetaraṃ vāyurvyavāt | [ŚBM, 4, 1, 3 10.1]
tadasvadayattato 'lamāhutyā āsālam bhakṣāya tasmādetāni nānādevatyāni santi vāyavyānītyācakṣate so 'syaiṣa prathamavaṣaṭkāraśca somasya rājña etāny u enena pātrāṇyācakṣate | [ŚBM, 4, 1, 3 10.2]
indro ha vā īkṣāṃcakre | [ŚBM, 4, 1, 3 11.1]
vāyurvai no 'sya yajñasya bhūyiṣṭhabhāgyasya prathamavaṣaṭkāraśca somasya rājña etāny u enena pātrāṇyācakṣate hantāsminnapitvam icchā iti | [ŚBM, 4, 1, 3 11.2]
sa hovāca | [ŚBM, 4, 1, 3 12.1]
vāyavā māsmingrahe bhajeti kiṃ tataḥ syāditi niruktameva vāgvadediti niruktaṃ cedvāg vaded ā tvā bhajāmīti tata eṣa aindravāyavo graho 'bhavad vāyavyo haiva tataḥ purā | [ŚBM, 4, 1, 3 12.2]
sa indro 'bravīt | [ŚBM, 4, 1, 3 13.1]
ardham me 'sya grahasyeti turīyameva ta iti vāyur ardhameva ma itīndras turīyameva ta iti vāyuḥ | [ŚBM, 4, 1, 3 13.2]
tau prajāpatim pratipraśnameyatuḥ | [ŚBM, 4, 1, 3 14.1]
sa prajāpatirgrahaṃ dvedhā cakāra sa hovācedaṃ vāyorityatha punarardhaṃ dvedhā cakāra sa hovācedaṃ vāyoritīdaṃ tavetīndraṃ turīyameva bhājayāṃcakāra yadvai caturthaṃ tatturīyaṃ tata eṣa aindraturīyo graho 'bhavat | [ŚBM, 4, 1, 3 14.2]
tasya vā etasya grahasya | [ŚBM, 4, 1, 3 15.1]
dve purorucau vāyavyaiva eva pūrvaindravāyavyuttarā dve anuvākye vāyavyaiva pūrvaindravāyavyuttarā dvau praiṣau vāyavya eva pūrva aindravāyava uttaro dve yājye vāyavyaiva pūrvaindravāyavyuttaraivam enaṃ turīyaṃ turīyameva bhājayāṃcakāra | [ŚBM, 4, 1, 3 15.2]
sa hovāca | [ŚBM, 4, 1, 3 16.1]
turīyaṃ turīyaṃ cenmām abībhajus turīyameva tarhi vāṅniruktaṃ vadiṣyatīti tadetatturīyaṃ vāco niruktaṃ yanmanuṣyā vadantyathaitatturīyaṃ vāco 'niruktaṃ yatpaśavo vadanty athaitatturīyaṃ vāco 'niruktaṃ yad vayāṃsi vadanty athaitatturīyaṃ vāco 'niruktaṃ yadidaṃ kṣudraṃ sarīsṛpaṃ vadati | [ŚBM, 4, 1, 3 16.2]
tasmād etad ṛṣiṇābhyanūktam | [ŚBM, 4, 1, 3 17.1]
catvāri vākparimitā padāni tāni vidurbrāhmaṇā ye manīṣiṇaḥ guhā trīṇi nihitā neṅgayanti turīyaṃ vāco manuṣyā vadantīti | [ŚBM, 4, 1, 3 17.2]
athāto gṛhṇātyeva | [ŚBM, 4, 1, 3 18.1]
ā vāyo bhūṣa śucipā upa naḥ sahasraṃ te niyuto viśvavāra upo te andho madyamayāmi yasya deva dadhiṣe pūrvapeyaṃ vāyave tveti | [ŚBM, 4, 1, 3 18.2]
athāpagṛhya punarānayati | [ŚBM, 4, 1, 3 19.1]
indravāyū ime sutā upa prayobhirāgatam indavo vāmuśanti hi upayāmagṛhīto 'si vāyava indravāyubhyāṃ tvaiṣa te yoniḥ sajoṣobhyāṃ tveti sādayati sa yadāha sajoṣobhyāṃ tveti yo vai vāyuḥ sa indro ya indraḥ sa vāyus tasmādāhaiṣa te yoniḥ sajoṣobhyāṃ tveti | [ŚBM, 4, 1, 3 19.2]
{ŚBM, 4, 5, 1}
ādityena caruṇodayanīyena pracarati | [ŚBM, 4, 5, 1 1.1]
tad yad ādityaś carur bhavati yad evainām ado devā abruvaṃs tavaiva prāyaṇīyas tavodayanīya iti | [ŚBM, 4, 5, 1 1.2]
tam evāsyā etad ubhayatra bhāgaṃ karoti | [ŚBM, 4, 5, 1 1.3]
sa yad amutra rājānaṃ kreṣyann upapraiṣyan yajate tasmāt tat prāyaṇīyaṃ nāma | [ŚBM, 4, 5, 1 2.1]
atha yad atrāvabhṛthād udetya yajate tasmād etad udayanīyaṃ nāma | [ŚBM, 4, 5, 1 2.2]
tad vā etat samānam eva haviḥ | [ŚBM, 4, 5, 1 2.3]
adityā eva prāyaṇīyam adityā udayanīyam | [ŚBM, 4, 5, 1 2.4]
iyaṃ hy evāditiḥ | [ŚBM, 4, 5, 1 2.5]
sa vai pathyām evāgre svastiṃ yajati | [ŚBM, 4, 5, 1 3.1]
tad devā aprajñāyamāne vācaiva pratyapadyanta | [ŚBM, 4, 5, 1 3.2]
vācā hi mugdham prajñāyate | [ŚBM, 4, 5, 1 3.3]
athātra prajñāte yathāpūrvaṃ karoti | [ŚBM, 4, 5, 1 3.4]
so 'gnim eva prathamaṃ yajaty atha somam atha savitāram atha pathyāṃ svastim athāditim | [ŚBM, 4, 5, 1 4.1]
vāg vai pathyā svastiḥ | [ŚBM, 4, 5, 1 4.2]
iyam aditiḥ | [ŚBM, 4, 5, 1 4.3]
asyām eva tad devā vācam pratyaṣṭhāpayan | [ŚBM, 4, 5, 1 4.4]
seyaṃ vāg asyām pratiṣṭhitā vadati | [ŚBM, 4, 5, 1 4.5]
atha maitrāvaruṇīṃ vaśām anūbandhyām ālabhate | [ŚBM, 4, 5, 1 5.1]
sa eṣo 'nya eva yajñas tāyate paśubandha eva | [ŚBM, 4, 5, 1 5.2]
samiṣṭayajūṃṣi hy evānto yajñasya | [ŚBM, 4, 5, 1 5.3]
tad yan maitrāvaruṇī vaśā bhavati yad vā ījānasya sviṣṭam bhavati mitro 'sya tad gṛhṇāti yad v asya duriṣṭam bhavati varuṇo 'sya tad gṛhṇāti | [ŚBM, 4, 5, 1 6.1]
tad āhuḥ kvejāno 'bhūd iti | [ŚBM, 4, 5, 1 7.1]
tad yad evāsyātra mitraḥ sviṣṭaṃ gṛhṇāti tad evāsmā etayā prītaḥ pratyavasṛjati | [ŚBM, 4, 5, 1 7.2]
yad u cāsya varuṇo duriṣṭaṃ gṛhṇāti tac caivāsmā etayā prītaḥ sviṣṭaṃ karoti tad u cāsmai pratyavasṛjati | [ŚBM, 4, 5, 1 7.3]
so 'syaiṣa sva eva yajño bhavati svaṃ sukṛtam | [ŚBM, 4, 5, 1 7.4]
tad yan maitrāvaruṇī vaśā bhavati yatra vai devā retaḥ siktaṃ prājanayaṃs tadāgnimārutam ity uktham | [ŚBM, 4, 5, 1 8.1]
tasmiṃs tad vyākhyāyate yathā tad devā retaḥ prājanayan | [ŚBM, 4, 5, 1 8.2]
tato 'ṅgārāḥ samabhavann aṅgārebhyo 'ṅgirasas tadanvanye paśavaḥ | [ŚBM, 4, 5, 1 8.3]
atha yadāsāḥ pāṃsavaḥ paryaśiṣyanta tato gardabhaḥ samabhavat | [ŚBM, 4, 5, 1 9.1]
tasmād yatra pāṃsulam bhavati gardabhasthānam iva batety āhuḥ | [ŚBM, 4, 5, 1 9.2]
atha yadā na kaścana rasaḥ paryaśiṣyata tata eṣā maitrāvaruṇī vaśā samabhavat | [ŚBM, 4, 5, 1 9.3]
tasmād eṣā na prajāyate | [ŚBM, 4, 5, 1 9.4]
rasāddhi retaḥ sambhavati retasaḥ paśavaḥ | [ŚBM, 4, 5, 1 9.5]
tad yad antataḥ samabhavat tasmād antaṃ yajñasyānuvartate | [ŚBM, 4, 5, 1 9.6]
tasmād vā eṣātra maitrāvaruṇī vaśāvakﾱptatamā bhavati | [ŚBM, 4, 5, 1 9.7]
yadi vaśāṃ na vinded apy ukṣavaśa eva syāt | [ŚBM, 4, 5, 1 9.8]
athetaraṃ viśve devā amarīmṛtsyanta | [ŚBM, 4, 5, 1 10.1]
tato vaiśvadevī samabhavad atha bārhaspatyā | [ŚBM, 4, 5, 1 10.2]
so 'ntaḥ | [ŚBM, 4, 5, 1 10.3]
anto hi bṛhaspatiḥ | [ŚBM, 4, 5, 1 10.4]
sa yaḥ sahasraṃ vā bhūyo vā dadyāt sa enāḥ sarvā ālabheta | [ŚBM, 4, 5, 1 11.1]
sarvaṃ vai tasyāptaṃ bhavati sarvaṃ jitaṃ yaḥ sahasraṃ vā bhūyo vā dadāti | [ŚBM, 4, 5, 1 11.2]
sarvam etā evam eva yathāpūrvam | [ŚBM, 4, 5, 1 11.3]
maitrāvaruṇīm evāgre 'tha vaiśvadevīm atha bārhaspatyām | [ŚBM, 4, 5, 1 11.4]
atho ye dīrghasattram āsīran saṃvatsaraṃ vā bhūyo vā ta enāḥ sarvā ālabheran | [ŚBM, 4, 5, 1 12.1]
sarvaṃ vai teṣām āptam bhavati sarvaṃ jitaṃ ye dīrghasattram āsate saṃvatsaraṃ vā bhūyo vā | [ŚBM, 4, 5, 1 12.2]
sarvam etā evam eva yathāpūrvam | [ŚBM, 4, 5, 1 12.3]
athodavasānīyayeṣṭyā yajate | [ŚBM, 4, 5, 1 13.1]
sa āgneyam pañcakapālam puroḍāśaṃ nirvapati | [ŚBM, 4, 5, 1 13.2]
tasya pañcapadāḥ paṅktayo yājyānuvākyā bhavanti | [ŚBM, 4, 5, 1 13.3]
yātayāmeva vā etad ījānasya yajño bhavati | [ŚBM, 4, 5, 1 13.4]
so 'smāt parāṅ iva bhavati | [ŚBM, 4, 5, 1 13.5]
agnir vai sarve yajñāḥ | [ŚBM, 4, 5, 1 13.6]
agnau hi sarvān yajñāṃs tanvate ye ca pākayajñā ye cetare | [ŚBM, 4, 5, 1 13.7]
tad yajñam evaitat punar ārabhate | [ŚBM, 4, 5, 1 13.8]
tathāsyāyātayāmā yajño bhavati | [ŚBM, 4, 5, 1 13.9]
tatho asmān na parāṅ bhavati | [ŚBM, 4, 5, 1 13.10]
tad yat pañcakapālaḥ puroḍāśo bhavati pañcapadāḥ paṅktayo yājyānuvākyāḥ | [ŚBM, 4, 5, 1 14.1]
pāṅkto vai yajñaḥ | [ŚBM, 4, 5, 1 14.2]
tad yajñam evaitat punar ārabhate | [ŚBM, 4, 5, 1 14.3]
tathāsyāyātayāmā yajño bhavati | [ŚBM, 4, 5, 1 14.4]
tatho asmān na parāṅ bhavati | [ŚBM, 4, 5, 1 14.5]
tasya hiraṇyaṃ dakṣiṇā | [ŚBM, 4, 5, 1 15.1]
āgneyo vā eṣa yajño bhavati | [ŚBM, 4, 5, 1 15.2]
agne reto hiraṇyam | [ŚBM, 4, 5, 1 15.3]
tasmāddhiraṇyaṃ dakṣiṇānaḍvān vā | [ŚBM, 4, 5, 1 15.4]
sa hi vahenāgneyaḥ | [ŚBM, 4, 5, 1 15.5]
agnidagdham iva hy asya vahaṃ bhavati | [ŚBM, 4, 5, 1 15.6]
atho caturgṛhītam evājyaṃ gṛhītvā vaiṣṇavyarcā juhoty uru viṣṇo vikramasvoru kṣayāya nas kṛdhi ghṛtaṃ ghṛtayone piba pra pra yajñapatiṃ tira svāheti | [ŚBM, 4, 5, 1 16.1]
yajño vai viṣṇuḥ | [ŚBM, 4, 5, 1 16.2]
tad yajñam evaitat punar ārabhate | [ŚBM, 4, 5, 1 16.3]
tathāsyāyātayāmā yajño bhavati | [ŚBM, 4, 5, 1 16.4]
tatho asmān na parāṅ bhavati | [ŚBM, 4, 5, 1 16.5]
tatro yacchaknuyāt tad dadyāt | [ŚBM, 4, 5, 1 16.6]
nādakṣiṇaṃ haviḥ syād iti hy āhuḥ | [ŚBM, 4, 5, 1 16.7]
atha yad evaiṣodavasānīyeṣṭiḥ saṃtiṣṭhate 'tha sāyamāhutiṃ juhoti kāla eva prātarāhutim | [ŚBM, 4, 5, 1 16.8]
{ŚBM, 4, 5, 2}
vaśāmālabhate | [ŚBM, 4, 5, 2 1.1]
tāmālabhya saṃjñapayanti saṃjñapyāha vapāmutkhidetyutkhidya vapām anumarśaṃ garbham eṣṭavai brūyāt sa yadi na vindanti kimādriyeran yady u vindanti tatra prāyaścittiḥ kriyate | [ŚBM, 4, 5, 2 1.2]
na vai tadavakalpate | [ŚBM, 4, 5, 2 2.1]
yadekām manyamānā ekayevaitayā careyur yaddve manyamānā dvābhyāmiva careyu sthālīṃ caivoṣṇīṣaṃ copakalpayitavai brūyāt | [ŚBM, 4, 5, 2 2.2]
atha vapayā caranti | [ŚBM, 4, 5, 2 3.1]
yathaiva tasyai caraṇaṃ vapayā caritvādhvaryuśca yajamānaśca punaretaḥ sa āhādhvaryur nirūhaitaṃ garbhamiti taṃ ha nodarato nirūhedārtāyā vai mṛtāyā udarato nirūhanti yadā vai garbhaḥ samṛddho bhavati prajananena vai sa tarhi pratyaṅṅaiti tamapi virujya śroṇī pratyañcaṃ nirūhitavai brūyāt | [ŚBM, 4, 5, 2 3.2]
taṃ nirūhyamāṇam abhimantrayate | [ŚBM, 4, 5, 2 4.1]
ejatu daśamāsyo garbho jarāyuṇā saheti sa yadāhaijatviti prāṇam evāsminnetad dadhāti daśamāsya iti yadā vai garbhaḥ samṛddho bhavatyatha daśamāsyas tametadapy adaśamāsyaṃ santam brahmaṇaiva yajuṣā daśamāsyaṃ karoti | [ŚBM, 4, 5, 2 4.2]
jarāyuṇā saheti | [ŚBM, 4, 5, 2 5.1]
tadyathā daśamāsyo jarāyuṇā saheyādevametadāha yathāyaṃ vāyurejati yathā samudra ejatīti prāṇamevāsminnetaddadhātyevāyaṃ daśamāsyo 'srajjarāyuṇā saheti tadyathā daśamāsyo jarāyuṇā saha sraṃsetaivametadāha | [ŚBM, 4, 5, 2 5.2]
tadāhuḥ | [ŚBM, 4, 5, 2 6.1]
kathametaṃ garbhaṃ kuryādity aṅgādaṅgāddhaivāsyāvadyeyur yathaivetareṣāmavadānānām avadānaṃ tad u tathā na kuryād uta hyeṣo 'vikṛtāṅgo bhavatyadhastādeva grīvā apikṛtyaitasyāṃ sthālyāmetam medhaṃ ścotayeyuḥ sarvebhyo vā asyaiṣo 'ṅgebhyo medha ścotati tadasya sarveṣāmevāṅgānāmavattam bhavatyavadyanti vaśāyā avadānāni yathaiva teṣāmavadānam | [ŚBM, 4, 5, 2 6.2]
tāni paśuśrapaṇe śrapayanti | [ŚBM, 4, 5, 2 7.1]
tadevaitam medhaṃ śrapayanty uṣṇīṣeṇāveṣṭya garbham pārśvataḥ paśuśrapaṇasyopanidadhāti yadā śṛto bhavatyatha samudyāvadānānyevābhijuhoti naitam medham udvāsayanti paśuṃ tadevaitam medhamudvāsayanti | [ŚBM, 4, 5, 2 7.2]
taṃ jaghanena cātvālamantareṇa yūpaṃ cāgniṃ ca haranti | [ŚBM, 4, 5, 2 8.1]
dakṣiṇato nidhāya pratiprasthātāvadyatyatha srucor upastṛṇīte 'tha manotāyai haviṣo 'nuvāca āhāvadyanti vaśāyā avadānānāṃ yathaiva teṣāmavadānam | [ŚBM, 4, 5, 2 8.2]
atha pracaraṇīti srugbhavati | [ŚBM, 4, 5, 2 9.1]
tasyām pratiprasthātā medhāyopastṛṇīte dviravadyati sakṛdabhighārayati pratyanaktyavadāne athānuvāca āhāśrāvyāha preṣyeti vaṣaṭkṛte 'dhvaryurjuhoty adhvaryoranu homaṃ juhoti pratiprasthātā | [ŚBM, 4, 5, 2 9.2]
yasyai te yajñiyo garbha iti | [ŚBM, 4, 5, 2 10.1]
ayajñiyā vai garbhās tametadbrahmaṇaiva yajuṣā yajñiyaṃ karoti yasyai yonir hiraṇyayītyado vā etasyai yoniṃ vicchindanti yadado niṣkarṣanty amṛtamāyurhiraṇyaṃ tāmevāsyā etadamṛtāṃ yoniṃ karoty aṅgānyahrutā yasya tam mātrā samajīgamaṃ svāheti yadi pumānt syād yady u strī syād aṅgānyahrutā yasyai tāṃ mātrā samajīgamaṃ svāheti yadyvavijñāto garbho bhavati puṃskṛtyaiva juhuyāt pumāṃso hi garbhā aṅgānyahrutā yasya taṃ mātrā samajīgamaṃ svāhety ado vā etaṃ mātrā viṣvañcaṃ kurvanti yad ado niṣkarṣanti tam etad brahmaṇaiva yajuṣā samardhya madhyato yajñasya punarmātrā saṃgamayati | [ŚBM, 4, 5, 2 10.2]
athādhvaryur vanaspatinā carati | [ŚBM, 4, 5, 2 11.1]
vanaspatinādhvaryuścaritvā yānyupabhṛtyavadānāni bhavanti tāni samānayamāna āhāgnaye sviṣṭakṛte 'nubrūhīty atyākrāmati pratiprasthātā sa etaṃ sarvameva medhaṃ gṛhṇīte 'thopariṣṭād dvir ājyasyābhighārayaty āśrāvyāha preṣyeti vaṣaṭkṛte 'dhvaryurjuhoty adhvaryoranu homaṃ juhoti pratiprasthātā | [ŚBM, 4, 5, 2 11.2]
purudasmo viṣurūpa induriti | [ŚBM, 4, 5, 2 12.1]
bahudāna iti haitadyadāha purudasma iti viṣurūpa iti viṣurūpā iva hi garbhā indurantarmahimānamānañja dhīra ity antarhyeṣa mātaryakto bhavaty ekapadīṃ dvipadīṃ tripadīṃ catuṣpadīmaṣṭāpadīṃ bhuvanānu prathantāṃ svāheti prathayatyevainām etat subhūyo ha jayatyaṣṭāpadyeṣṭvā yad u cānaṣṭāpadyā | [ŚBM, 4, 5, 2 12.2]
tadāhuḥ | [ŚBM, 4, 5, 2 13.1]
kvaitaṃ garbhaṃ kuryāditi vṛkṣa evainam uddadhyur antarikṣāyatanā vai garbhā antarikṣamivaitadyadvṛkṣas tadenaṃ sva evāyatane pratiṣṭhāpayati tad u vā āhur ya enaṃ tatrānuvyāhared vṛkṣa enam mṛtam uddhāsyantīti tathā haiva syāt | [ŚBM, 4, 5, 2 13.2]
apa evainamabhyavahareyuḥ | [ŚBM, 4, 5, 2 14.1]
āpo vā asya sarvasya pratiṣṭhā tadenamapsveva pratiṣṭhāpayati tad u vā āhur ya enaṃ tatrānuvyāharedapsveva mariṣyatīti tathā haiva syāt | [ŚBM, 4, 5, 2 14.2]
ākhūtkara evainamupakireyuḥ | [ŚBM, 4, 5, 2 15.1]
iyaṃ vā asya sarvasya pratiṣṭhā tad enam asyāmeva pratiṣṭhāpayati tad u vā āhur ya enaṃ tatrānuvyāharet kṣipre 'smai mṛtāya śmaśānaṃ kariṣyantīti tathā haiva syāt | [ŚBM, 4, 5, 2 15.2]
paśuśrapaṇa evainam marudbhyo juhuyāt | [ŚBM, 4, 5, 2 16.1]
ahutādo vai devānām maruto viḍ ahutamivaitad yad aśṛto garbha āhavanīyād vā eṣa āhṛto bhavati paśuśrapaṇastathāha na bahirdhā yajñādbhavati na pratyakṣamivāhavanīye devānāṃ vai marutas tadenam marutsveva pratiṣṭhāpayati | [ŚBM, 4, 5, 2 16.2]
sa hutvaiva samiṣṭayajūṃṣi | [ŚBM, 4, 5, 2 17.1]
prathamāvaśānteṣv aṅgāreṣv etaṃ soṣṇīṣaṃ garbhamādatte taṃ prāṅ tiṣṭhañjuhoti mārutyarcā maruto yasya hi kṣaye pāthā divo vimahasaḥ sa sugopātamo jana iti na svāhākaroty ahutādo vai devānām maruto viḍ ahutamivaitad yad asvāhākṛtaṃ devānāṃ vai marutas tadenam marutsveva pratiṣṭhāpayati | [ŚBM, 4, 5, 2 17.2]
athāṅgārairabhisamūhati | [ŚBM, 4, 5, 2 18.1]
mahī dyauḥ pṛthivī ca na imaṃ yajñam mimikṣatām pipṛtāṃ no bharīmabhiriti | [ŚBM, 4, 5, 2 18.2]
{ŚBM, 4, 5, 3}
indro ha vai ṣoḍaśī | [ŚBM, 4, 5, 3 1.1]
taṃ nu sakṛd indram bhūtāny atyaricyanta | [ŚBM, 4, 5, 3 1.2]
prajā vai bhūtāni | [ŚBM, 4, 5, 3 1.3]
tā hainena sadṛgbhavam ivāsuḥ | [ŚBM, 4, 5, 3 1.4]
indro ha vā īkṣāṃcakre kathaṃ nv aham idaṃ sarvam atitiṣṭheyam arvāg eva mad idaṃ sarvaṃ syād iti | [ŚBM, 4, 5, 3 2.1]
sa etaṃ graham apaśyat | [ŚBM, 4, 5, 3 2.2]
tam agṛhṇīta | [ŚBM, 4, 5, 3 2.3]
sa idaṃ sarvam evātyatiṣṭhad arvāg evāsmād idaṃ sarvam abhavat | [ŚBM, 4, 5, 3 2.4]
sarvaṃ ha vā idam atitiṣṭhaty arvāg evāsmād idaṃ sarvam bhavati yasyaivaṃ viduṣa etaṃ grahaṃ gṛhṇanti | [ŚBM, 4, 5, 3 2.5]
tasmād etad ṛṣiṇābhyanūktaṃ na te mahitvam anubhūd adha dyaur yad anyayā sphigyā kṣām avasthā iti | [ŚBM, 4, 5, 3 3.1]
na ha vā asyāsau dyaur anyatarāṃ cana sphigīm anubabhūva | [ŚBM, 4, 5, 3 3.2]
tathedaṃ sarvam evātyatiṣṭhad arvāg evāsmād idaṃ sarvam abhavat | [ŚBM, 4, 5, 3 3.3]
sarvaṃ ha vā idam atitiṣṭhaty arvāg evāsmād idaṃ sarvam bhavati yasyaivaṃ viduṣa etaṃ grahaṃ gṛhṇanti | [ŚBM, 4, 5, 3 3.4]
taṃ vai harivatyarcā gṛhṇāti harivatīṣu stuvate harivatīr anuśaṃsati | [ŚBM, 4, 5, 3 4.1]
vīryaṃ vai hara indro 'surāṇāṃ sapatnānāṃ samavṛṅkta | [ŚBM, 4, 5, 3 4.2]
tatho evaiṣa etad vīryaṃ haraḥ sapatnānāṃ saṃvṛṅkte | [ŚBM, 4, 5, 3 4.3]
tasmāddharivatyarcā gṛhṇāti harivatīṣu stuvate harivatīr anuśaṃsati | [ŚBM, 4, 5, 3 4.4]
taṃ vā anuṣṭubhā gṛhṇāti | [ŚBM, 4, 5, 3 5.1]
gāyatraṃ vai prātaḥsavanaṃ traiṣṭubham mādhyandinaṃ savanaṃ jāgataṃ tṛtīyasavanam | [ŚBM, 4, 5, 3 5.2]
athātiriktānuṣṭup | [ŚBM, 4, 5, 3 5.3]
aty evainam etad recayati | [ŚBM, 4, 5, 3 5.4]
tasmād anuṣṭubhā gṛhṇāti | [ŚBM, 4, 5, 3 5.5]
taṃ vai catuḥsraktinā pātreṇa gṛhṇāti | [ŚBM, 4, 5, 3 6.1]
trayo vā ime lokāḥ | [ŚBM, 4, 5, 3 6.2]
tad imān eva lokāṃs tisṛbhiḥ sraktibhir āpnoti | [ŚBM, 4, 5, 3 6.3]
aty evainaṃ caturthyā sraktyā recayati | [ŚBM, 4, 5, 3 6.4]
tasmāccatuḥsraktinā pātreṇa gṛhṇāti | [ŚBM, 4, 5, 3 6.5]
taṃ vai prātaḥsavane gṛhṇīyāt | [ŚBM, 4, 5, 3 7.1]
āgrayaṇaṃ gṛhītvā sa prātaḥsavane gṛhīta aitasmāt kālād upaśete | [ŚBM, 4, 5, 3 7.2]
tad enaṃ sarvāṇi savanāny atirecayati | [ŚBM, 4, 5, 3 7.3]
mādhyandine vainaṃ savane gṛhṇīyāt | [ŚBM, 4, 5, 3 8.1]
āgrayaṇaṃ gṛhītvā so eṣā mīmāṃsaiva | [ŚBM, 4, 5, 3 8.2]
prātaḥsavana evainaṃ gṛhṇīyāt | [ŚBM, 4, 5, 3 8.3]
āgrayaṇaṃ gṛhītvā sa prātaḥsavane gṛhīta aitasmāt kālād upaśete | [ŚBM, 4, 5, 3 8.4]
athāto gṛhṇāty evātiṣṭha vṛtrahan rathaṃ yuktā te brahmaṇā harī arvācīnaṃ su te mano grāvā kṛṇotu vagnunā upayāmagṛhīto 'sīndrāya tvā ṣoḍaśina eṣa te yonir indrāya tvā ṣoḍaśina iti | [ŚBM, 4, 5, 3 9.1]
anayā vā yukṣvā hi keśinā harī vṛṣaṇā kakṣyaprā athā na indra somapā girām upaśrutiṃ cara upayāmagṛhīto 'sīndrāya tvā ṣoḍaśina eṣa te yonir indrāya tvā ṣoḍaśina iti | [ŚBM, 4, 5, 3 10.1]
athetya stotram upākaroti somo 'tyarecy upāvartadhvam iti | [ŚBM, 4, 5, 3 11.1]
aty evainam etad recayati | [ŚBM, 4, 5, 3 11.2]
taṃ vai purāstamayād upākaroti | [ŚBM, 4, 5, 3 11.3]
astamite 'nuśaṃsati | [ŚBM, 4, 5, 3 11.4]
tad enenāhorātre saṃdadhāti | [ŚBM, 4, 5, 3 11.5]
tasmāt purāstamayād upākaroty astamite 'nuśaṃsati | [ŚBM, 4, 5, 3 11.6]
{ŚBM, 4, 5, 4}
sarve ha vai devā agre sadṛśā āsuḥ sarve puṇyāḥ | [ŚBM, 4, 5, 4 1.1]
teṣāṃ sarveṣāṃ sadṛśānāṃ sarveṣāṃ puṇyānāṃ trayo 'kāmayantātiṣṭhāvānaḥ syāmety agnir indraḥ sūryaḥ | [ŚBM, 4, 5, 4 1.2]
te 'rcantaḥ śrāmyantaś ceruḥ | [ŚBM, 4, 5, 4 2.1]
ta etān atigrāhyān dadṛśuḥ | [ŚBM, 4, 5, 4 2.2]
tān atyagṛhṇata | [ŚBM, 4, 5, 4 2.3]
tad yad enān atyagṛhṇata tasmād atigrāhyā nāma | [ŚBM, 4, 5, 4 2.4]
te 'tiṣṭhāvāno 'bhavan yathaita etad atiṣṭheva | [ŚBM, 4, 5, 4 2.5]
atiṣṭheva ha vai bhavati yasyaivaṃ viduṣa etān grahān gṛhṇanti | [ŚBM, 4, 5, 4 2.6]
no ha vā idam agre 'gnau varca āsa yad idam asmin varcaḥ | [ŚBM, 4, 5, 4 3.1]
so 'kāmayatedam mayi varcaḥ syād iti | [ŚBM, 4, 5, 4 3.2]
sa etaṃ graham apaśyat | [ŚBM, 4, 5, 4 3.3]
tam agṛhṇīta | [ŚBM, 4, 5, 4 3.4]
tato 'sminn etad varca āsa | [ŚBM, 4, 5, 4 3.5]
no ha vā idamagra indra oja āsa yad idam asminn ojaḥ | [ŚBM, 4, 5, 4 4.1]
so 'kāmayatedam mayy ojaḥ syād iti | [ŚBM, 4, 5, 4 4.2]
sa etaṃ graham apaśyat | [ŚBM, 4, 5, 4 4.3]
tam agṛhṇīta | [ŚBM, 4, 5, 4 4.4]
tato 'sminn etad oja āsa | [ŚBM, 4, 5, 4 4.5]
no ha vā idam agre sūrye bhrāja āsa yad idam asmin bhrājaḥ | [ŚBM, 4, 5, 4 5.1]
so 'kāmayatedam mayi bhrājaḥ syād iti | [ŚBM, 4, 5, 4 5.2]
sa etaṃ graham apaśyat | [ŚBM, 4, 5, 4 5.3]
tam agṛhṇīta | [ŚBM, 4, 5, 4 5.4]
tato 'sminn etad bhrāja āsa | [ŚBM, 4, 5, 4 5.5]
etāni ha vai tejāṃsy etāni vīryāṇy ātman dhatte yasyaivaṃ viduṣa etān grahān gṛhṇanti | [ŚBM, 4, 5, 4 5.6]
tān vai prātaḥsavane gṛhṇīyād āgrayaṇaṃ gṛhītvā | [ŚBM, 4, 5, 4 6.1]
ātmā vā āgrayaṇaḥ | [ŚBM, 4, 5, 4 6.2]
bahu vā idam ātmana ekaikam atiriktaṃ klomahṛdayaṃ tvad yat tvat | [ŚBM, 4, 5, 4 6.3]
mādhyandine vainānt savane gṛhṇīyād ukthyaṃ gṛhītvopākariṣyan vā pūtabhṛtaḥ | [ŚBM, 4, 5, 4 7.1]
ayaṃ ha vā asyaiṣo 'nirukta ātmā yad ukthyaḥ | [ŚBM, 4, 5, 4 7.2]
so eṣā mīmāṃsaiva | [ŚBM, 4, 5, 4 7.3]
prātaḥsavana evainān gṛhṇīyād āgrayaṇaṃ gṛhītvā | [ŚBM, 4, 5, 4 7.4]
te māhendrasyaivānu homaṃ hūyante | [ŚBM, 4, 5, 4 8.1]
eṣa vā indrasya niṣkevalyo graho yan māhendraḥ | [ŚBM, 4, 5, 4 8.2]
apy asyaitan niṣkevalyam eva stotraṃ niṣkevalyaṃ śastram | [ŚBM, 4, 5, 4 8.3]
indro vai yajamānaḥ | [ŚBM, 4, 5, 4 8.4]
yajamānasya vā ete kāmāya gṛhyante | [ŚBM, 4, 5, 4 8.5]
tasmān māhendrasyaivānu homaṃ hūyante | [ŚBM, 4, 5, 4 8.6]
athāto gṛhṇāty evāgne pavasva svapā asme varcaḥ suvīryam dadhad rayim mayi poṣam | [ŚBM, 4, 5, 4 9.1]
upayāmagṛhīto 'sy agnaye tvā varcase | [ŚBM, 4, 5, 4 9.2]
eṣa te yonir agnaye tvā varcase | [ŚBM, 4, 5, 4 9.3]
uttiṣṭhann ojasā saha pītvī śipre avepayaḥ somam indra camūsutam | [ŚBM, 4, 5, 4 10.1]
upayāmagṛhīto 'sīndrāya tvaujase | [ŚBM, 4, 5, 4 10.2]
eṣa te yonir indrāya tvaujase | [ŚBM, 4, 5, 4 10.3]
adṛśram asya ketavo vi raśmayo janāṁ anu bhrājanto agnayo yathā | [ŚBM, 4, 5, 4 11.1]
upayāmagṛhīto 'si sūryāya tvā bhrājāya | [ŚBM, 4, 5, 4 11.2]
eṣa te yoniḥ sūryāya tvā bhrājāyeti | [ŚBM, 4, 5, 4 11.3]
teṣām bhakṣaḥ agne varcasvin varcasvāṃs tvaṃ deveṣv asi varcasvān ahaṃ manuṣyeṣu bhūyāsam | [ŚBM, 4, 5, 4 12.1]
indraujiṣṭhaujiṣṭhas tvaṃ deveṣv asy ojiṣṭho 'haṃ manuṣyeṣu bhūyāsam | [ŚBM, 4, 5, 4 12.2]
sūrya bhrājiṣṭha bhrājiṣṭhas tvaṃ deveṣv asi bhrājiṣṭho 'haṃ manuṣyeṣu bhūyāsam iti | [ŚBM, 4, 5, 4 12.3]
etāni ha vai bhrājāṃsy etāni vīryāṇy ātman dhatte yasyaivaṃ viduṣa etān grahān gṛhṇanti | [ŚBM, 4, 5, 4 12.4]
tān vai pṛṣṭhye ṣaḍahe gṛhṇīyāt pūrve tryaha āgneyam eva prathame 'hann aindraṃ dvitīye sauryaṃ tṛtīye | [ŚBM, 4, 5, 4 13.1]
evam evānvaham | [ŚBM, 4, 5, 4 13.2]
tān u haika uttare tryahe gṛhṇanti | [ŚBM, 4, 5, 4 14.1]
tad u tathā na kuryāt | [ŚBM, 4, 5, 4 14.2]
pūrva evaināṃs tryahe gṛhṇīyāt | [ŚBM, 4, 5, 4 14.3]
yady uttare tryahe grahīṣyant syāt pūrva evaināṃs tryahe gṛhītvāthottare tryahe gṛhṇīyāt | [ŚBM, 4, 5, 4 14.4]
evam eva yathāpūrvaṃ viśvajiti sarvapṛṣṭha ekāha eva gṛhyante | [ŚBM, 4, 5, 4 14.5]
{ŚBM, 4, 5, 5}
eṣa vai prajāpatiḥ ya eṣa yajñas tāyate yasmād imāḥ prajāḥ prajātāḥ | [ŚBM, 4, 5, 5 1.1]
etam v evāpy etarhy anu prajāyante | [ŚBM, 4, 5, 5 1.2]
upāṃśupātram evānv ajāḥ prajāyante | [ŚBM, 4, 5, 5 2.1]
tad vai tat punar yajñe prayujyate | [ŚBM, 4, 5, 5 2.2]
tasmād imāḥ prajāḥ punar abhyāvartam prajāyante | [ŚBM, 4, 5, 5 2.3]
antaryāmapātram evānv avayaḥ prajāyante | [ŚBM, 4, 5, 5 3.1]
tad vai tat punar yajñe prayujyate | [ŚBM, 4, 5, 5 3.2]
tasmād imāḥ prajāḥ punar abhyāvartam prajāyante | [ŚBM, 4, 5, 5 3.3]
atha yad etayor ubhayoḥ saha sator upāṃśuṃ pūrvaṃ juhoti tasmād u saha sato 'jāvikasyobhayasyaivājāḥ pūrvā yanty anūcyo 'vayaḥ | [ŚBM, 4, 5, 5 4.1]
atha yad upāṃśuṃ hutvordhvam unmārṣṭi tasmād imā ajā arā ḍītarā ākramamāṇā iva yanti | [ŚBM, 4, 5, 5 5.1]
atha yad antaryāmaṃ hutvāvāñcam avamārṣṭi tasmād imā avayo 'vācīnaśīrṣṇyaḥ khanantya iva yanti | [ŚBM, 4, 5, 5 6.1]
etā vai prajāpateḥ pratyakṣatamāṃ yad ajāvayaḥ | [ŚBM, 4, 5, 5 6.2]
tasmād etās triḥ saṃvatsarasya vijāyamānā dvau trīniti janayanti | [ŚBM, 4, 5, 5 6.3]
śukrapātram evānu manuṣyāḥ prajāyante | [ŚBM, 4, 5, 5 7.1]
tad vai tat punar yajñe prayujyate | [ŚBM, 4, 5, 5 7.2]
tasmād imāḥ prajāḥ punar abhyāvartam prajāyante | [ŚBM, 4, 5, 5 7.3]
eṣa vai śukro ya eṣa tapati | [ŚBM, 4, 5, 5 7.4]
eṣa u evendraḥ | [ŚBM, 4, 5, 5 7.5]
puruṣo vai paśūnām aindraḥ | [ŚBM, 4, 5, 5 7.6]
tasmāt paśūnām īṣṭe | [ŚBM, 4, 5, 5 7.7]
ṛtupātram evānv ekaśapham prajāyate | [ŚBM, 4, 5, 5 8.1]
tad vai tat punar yajñe prayujyate | [ŚBM, 4, 5, 5 8.2]
tasmād imāḥ prajāḥ punar abhyāvartam prajāyante | [ŚBM, 4, 5, 5 8.3]
itīva vā ṛtupātram | [ŚBM, 4, 5, 5 8.4]
itīvaikaśaphasya śiraḥ | [ŚBM, 4, 5, 5 8.5]
āgrayaṇapātram ukthyapātram ādityapātram etāny evānu gāvaḥ prajāyante | [ŚBM, 4, 5, 5 8.6]
tāni vai tāni punar yajñe prayujyante | [ŚBM, 4, 5, 5 8.7]
tasmād imāḥ prajāḥ punar abhyāvartam prajāyante | [ŚBM, 4, 5, 5 8.8]
atha yad ajāḥ kaniṣṭhāni pātrāṇy anu prajāyante tasmād etās triḥ saṃvatsarasya vijāyamānā dvau trīniti janayantyaḥ kaniṣṭhāḥ | [ŚBM, 4, 5, 5 9.1]
kaniṣṭhāni hi pātrāṇy anu prajāyante | [ŚBM, 4, 5, 5 9.2]
atha yad gāvo bhūyiṣṭhāni pātrāṇy anu prajāyante tasmād etāḥ sakṛt saṃvatsarasya vijāyamānā ekaikaṃ janayantyo bhūyiṣṭhāḥ | [ŚBM, 4, 5, 5 10.1]
bhūyiṣṭhāni hi pātrāṇy anu prajāyante | [ŚBM, 4, 5, 5 10.2]
atha droṇakalaśe 'ntato hāriyojanaṃ grahaṃ gṛhṇāti | [ŚBM, 4, 5, 5 11.1]
prajāpatir vai droṇakalaśaḥ | [ŚBM, 4, 5, 5 11.2]
sa imāḥ prajā upāvartate | [ŚBM, 4, 5, 5 11.3]
tā avati | [ŚBM, 4, 5, 5 11.4]
tā abhijighrati | [ŚBM, 4, 5, 5 11.5]
etad vā enā bhavati yad enāḥ prajanayati | [ŚBM, 4, 5, 5 11.6]
pañca ha tv eva tāni pātrāṇi yānīmāḥ prajā anu prajāyante | [ŚBM, 4, 5, 5 12.1]
samānam upāṃśvantaryāmayoḥ śukrapātram ṛtupātram āgrayaṇapātram ukthyapātram | [ŚBM, 4, 5, 5 12.2]
pañca vā ṛtavaḥ saṃvatsarasya | [ŚBM, 4, 5, 5 12.3]
saṃvatsaraḥ prajāpatiḥ | [ŚBM, 4, 5, 5 12.4]
prajāpatir yajñaḥ | [ŚBM, 4, 5, 5 12.5]
yady u ṣaḍ evartavaḥ saṃvatsarasyety ādityapātram evaiteṣāṃ ṣaṣṭham | [ŚBM, 4, 5, 5 12.6]
ekaṃ ha tv eva tat pātraṃ yad imāḥ prajā anu prajāyanta upāṃśupātram eva | [ŚBM, 4, 5, 5 13.1]
prāṇo hy upāṃśuḥ | [ŚBM, 4, 5, 5 13.2]
prāṇo hi prajāpatiḥ | [ŚBM, 4, 5, 5 13.3]
prajāpatiṃ hy evedaṃ sarvam anu | [ŚBM, 4, 5, 5 13.4]
{ŚBM, 4, 5, 6}
eṣa vai prajāpatir ya eṣa yajñas tāyate yasmād imāḥ prajāḥ prajātāḥ | [ŚBM, 4, 5, 6 1.1]
etam v evāpy etarhy anu prajāyante | [ŚBM, 4, 5, 6 1.2]
sa āśvinaṃ grahaṃ gṛhītvāvakāśān avakāśayati | [ŚBM, 4, 5, 6 1.3]
sa upāṃśum eva prathamam avakāśayati prāṇāya me varcodā varcase pavasveti | [ŚBM, 4, 5, 6 2.1]
athopāṃśusavanaṃ vyānāya me varcodā varcase pavasveti | [ŚBM, 4, 5, 6 2.2]
athāntaryāmam udānāya me varcodā varcase pavasveti | [ŚBM, 4, 5, 6 2.3]
athaindravāyavaṃ vāce me varcodā varcase pavasveti | [ŚBM, 4, 5, 6 2.4]
atha maitrāvaruṇaṃ kratūdakṣābhyām me varcodā varcase pavasveti | [ŚBM, 4, 5, 6 2.5]
athāśvinaṃ śrotrāya me varcodā varcase pavasveti | [ŚBM, 4, 5, 6 2.6]
atha śukrāmanthinau cakṣurbhyām me varcodasau varcase pavethām iti | [ŚBM, 4, 5, 6 2.7]
athāgrayaṇam ātmane me varcodā varcase pavasveti | [ŚBM, 4, 5, 6 3.1]
athokthyam ojase me varcodā varcase pavasveti | [ŚBM, 4, 5, 6 3.2]
atha dhruvam āyuṣe me varcodā varcase pavasveti | [ŚBM, 4, 5, 6 3.3]
athāmbhṛṇau viśvābhyo me prajābhyo varcodasau varcase pavethām iti | [ŚBM, 4, 5, 6 3.4]
vaiśvadevau vā ambhṛṇau | [ŚBM, 4, 5, 6 3.5]
ato hi devebhya unnayanty ato manuṣyebhyo 'taḥ pitṛbhyaḥ | [ŚBM, 4, 5, 6 3.6]
tasmād vaiśvadevāv ambhṛṇau | [ŚBM, 4, 5, 6 3.7]
atha droṇakalaśaṃ ko 'si katamo 'sīti | [ŚBM, 4, 5, 6 4.1]
prajāpatir vai kaḥ | [ŚBM, 4, 5, 6 4.2]
kasyāsi ko nāmāsīti | [ŚBM, 4, 5, 6 4.3]
prajāpatir vai ko nāma | [ŚBM, 4, 5, 6 4.4]
yasya te nāmāmanmahīti manute hy asya nāma | [ŚBM, 4, 5, 6 4.5]
yaṃ tvā somenātītṛpāmeti tarpayati hy enaṃ somena | [ŚBM, 4, 5, 6 4.6]
sa āśvinaṃ grahaṃ gṛhītvānvaṅgam āśiṣam āśāste suprajāḥ prajābhiḥ syām iti | [ŚBM, 4, 5, 6 4.7]
tat prajām āśāste | [ŚBM, 4, 5, 6 4.8]
suvīro vīrair iti tad vīrān āśāste | [ŚBM, 4, 5, 6 4.9]
supoṣaḥ poṣair iti tat puṣṭim āśāste | [ŚBM, 4, 5, 6 4.10]
tān vai na sarvam ivāvakāśayet | [ŚBM, 4, 5, 6 5.1]
yo nv eva jñātas tam avakāśayed yo vāsya priyaḥ syād yo vānūcānaḥ | [ŚBM, 4, 5, 6 5.2]
anūktenainān prāpnuyāt | [ŚBM, 4, 5, 6 5.3]
sa āśvinaṃ grahaṃ gṛhītvā kṛtsnaṃ yajñaṃ janayati | [ŚBM, 4, 5, 6 5.4]
taṃ kṛtsnaṃ yajñaṃ janayitvā tam ātman dhatte tam ātman kurute | [ŚBM, 4, 5, 6 5.5]
{ŚBM, 4, 5, 7}
tā vā etāś catustriṃśad vyāhṛtayo bhavanti prāyaścittayo nāma | [ŚBM, 4, 5, 7 1.1]
eṣa vai prajāpatir ya eṣa yajñas tāyate yasmād imāḥ prajāḥ prajātāḥ | [ŚBM, 4, 5, 7 1.2]
etam v evāpy etarhy anu prajāyante | [ŚBM, 4, 5, 7 1.3]
aṣṭau vasava ekādaśa rudrā dvādaśādityā ime eva dyāvāpṛthivī trayastriṃśyau | [ŚBM, 4, 5, 7 2.1]
trayastriṃśad vai devāḥ | [ŚBM, 4, 5, 7 2.2]
prajāpatiś catustriṃśaḥ | [ŚBM, 4, 5, 7 2.3]
tad enam prajāpatiṃ karoti | [ŚBM, 4, 5, 7 2.4]
etad vā asti | [ŚBM, 4, 5, 7 2.5]
etaddhy amṛtam | [ŚBM, 4, 5, 7 2.6]
yaddhy amṛtaṃ taddhyasti | [ŚBM, 4, 5, 7 2.7]
etad u tad yan martyaṃ sa eṣa prajāpatiḥ | [ŚBM, 4, 5, 7 2.8]
sarvaṃ vai prajāpatiḥ | [ŚBM, 4, 5, 7 2.9]
tad enam prajāpatiṃ karoti | [ŚBM, 4, 5, 7 2.10]
tasmād etāś catustriṃśad vyāhṛtayo bhavanti prāyaścittayo nāma | [ŚBM, 4, 5, 7 2.11]
tā haike yajñatanva ity ācakṣate | [ŚBM, 4, 5, 7 3.1]
yajñasya ha tv evaitāni parvāṇi | [ŚBM, 4, 5, 7 3.2]
sa eṣa yajñas tāyamāna etā eva devatā bhavann eti | [ŚBM, 4, 5, 7 3.3]
sa yadi gharmadughā hvaled anyām upasaṃkrāmeyuḥ | [ŚBM, 4, 5, 7 4.1]
sa yasyām evainaṃ velāyām purā pinvayanti tad vaivainām udīcīṃ sthāpayed agreṇa vā śālām prācīm | [ŚBM, 4, 5, 7 4.2]
tad ye ete abhitaḥ pucchakāṇḍaṃ śikhaṇḍāsthe ucchayāte tayor yad dakṣiṇaṃ tasminn etāś catustriṃśatam ājyāhutīr juhoti | [ŚBM, 4, 5, 7 5.1]
etāvān vai sarvo yajño yāvatya etāś catustriṃśad vyāhṛtayo bhavanti | [ŚBM, 4, 5, 7 5.2]
tad asyāṃ kṛtsnam eva sarvaṃ yajñaṃ dadhāti | [ŚBM, 4, 5, 7 5.3]
eṣā hy ato gharmam pinvate | [ŚBM, 4, 5, 7 5.4]
eṣo tatra prāyaścittiḥ kriyate | [ŚBM, 4, 5, 7 5.5]
atha yad yajñasya hvalet tat samanvīkṣya juhuyād dīkṣopasatsv āhavanīye prasuta āgnīdhre | [ŚBM, 4, 5, 7 6.1]
vi vā etad yajñasya parva sraṃsate yaddhvalati | [ŚBM, 4, 5, 7 6.2]
sā yaiva tarhi tatra devatā bhavati tayaivaitad bhiṣajyati tayā saṃdadhāti | [ŚBM, 4, 5, 7 6.3]
atha yadi skandet tad adbhir upaninayet | [ŚBM, 4, 5, 7 7.1]
adbhir vā idaṃ sarvam āptaṃ sarvasyaivāptyai vaiṣṇavavāruṇyarcā | [ŚBM, 4, 5, 7 7.2]
yad vā idaṃ kiṃ cārcchati varuṇa evedaṃ sarvam ārpayati | [ŚBM, 4, 5, 7 7.3]
yayor ojasā skabhitā rajāṃsi vīryebhir vīratamā śaviṣṭhā yā patyete apratītā sahobhir viṣṇū agan varuṇā pūrvahūtāv iti | [ŚBM, 4, 5, 7 7.4]
yajño vai viṣṇuḥ | [ŚBM, 4, 5, 7 7.5]
tasyaitad ārcchati | [ŚBM, 4, 5, 7 7.6]
varuṇo vā ārpayitā | [ŚBM, 4, 5, 7 7.7]
tad yasyāś caivaitad devatāyā ārcchati yo ca devatārpayati tābhyām avaitad ubhābhyām bhiṣajyaty ubhābhyāṃ saṃdadhāti | [ŚBM, 4, 5, 7 7.8]
atho abhy eva mṛśed devān divam agan yajñas tato mā draviṇam aṣṭu manuṣyān antarikṣam agan yajñas tato mā draviṇam aṣṭu pitṝn pṛthivīm agan yajñas tato mā draviṇam aṣṭu | [ŚBM, 4, 5, 7 8.1]
yaṃ kaṃ ca lokam agan yajñas tato me bhadram abhūd ity evaitad āha | [ŚBM, 4, 5, 7 8.2]
taddha smaitad āruṇir āha kiṃ sa yajeta yo yajñasya vyṛddhyā pāpīyān manyeta | [ŚBM, 4, 5, 7 9.1]
yajñasya vā ahaṃ vyṛddhyā śreyān bhavāmīti | [ŚBM, 4, 5, 7 9.2]
etaddha sma sa tad abhyāha yad etā āśiṣa upagacchati | [ŚBM, 4, 5, 7 9.3]
{ŚBM, 4, 5, 8}
tad yatraitat trirātre sahasraṃ dadāti tad eṣā sāhasrī kriyate | [ŚBM, 4, 5, 8 1.1]
sa prathame 'haṃs trīṇi ca śatāni nayati trayastriṃśatam ca | [ŚBM, 4, 5, 8 1.2]
evam eva dvitīye 'haṃs trīṇi caiva śatāni nayati trayastriṃśataṃ ca | [ŚBM, 4, 5, 8 1.3]
evam eva tṛtīye 'haṃs trīṇi caiva śatāni nayati trayastriṃśataṃ ca | [ŚBM, 4, 5, 8 1.4]
athaiṣā sāhasry atiricyate | [ŚBM, 4, 5, 8 1.5]
sā vai trirūpā syād ity āhuḥ | [ŚBM, 4, 5, 8 2.1]
etaddhy asyai rūpatamam iveti | [ŚBM, 4, 5, 8 2.2]
rohiṇī ha tv evopadhvastā syāt | [ŚBM, 4, 5, 8 2.3]
etaddhaivāsyai rūpatamam iva | [ŚBM, 4, 5, 8 2.4]
sā syād apravītā | [ŚBM, 4, 5, 8 3.1]
vāg vā eṣā nidānena yat sāhasrī | [ŚBM, 4, 5, 8 3.2]
ayātayāmnī vā iyaṃ vāk | [ŚBM, 4, 5, 8 3.3]
ayātayāmny apravītā | [ŚBM, 4, 5, 8 3.4]
tasmād apravītā syāt | [ŚBM, 4, 5, 8 3.5]
tām prathame 'han nayet | [ŚBM, 4, 5, 8 4.1]
vāg vā eṣā nidānena yat sāhasrī | [ŚBM, 4, 5, 8 4.2]
tasyā etat sahasraṃ vācaḥ prajātam | [ŚBM, 4, 5, 8 4.3]
pūrvā haiṣaiti paścād enām prajātam anveti | [ŚBM, 4, 5, 8 4.4]
uttame vainām ahan nayet | [ŚBM, 4, 5, 8 4.5]
pūrvam ahāsyai prajātam eti paścād eṣānveti | [ŚBM, 4, 5, 8 4.6]
so eṣā mīmāṃsaiva | [ŚBM, 4, 5, 8 4.7]
uttama evainām ahan nayet | [ŚBM, 4, 5, 8 4.8]
pūrvam ahāsyai prajātam eti paścād eṣānveti | [ŚBM, 4, 5, 8 4.9]
tām uttareṇa havirdhāne dakṣiṇenāgnīdhraṃ droṇakalaśam avaghrāpayati | [ŚBM, 4, 5, 8 5.1]
yajño vai droṇakalaśaḥ | [ŚBM, 4, 5, 8 5.2]
yajñam evainām etad darśayati | [ŚBM, 4, 5, 8 5.3]
ājighra kalaśam mahy ā tvā viśantv indava iti | [ŚBM, 4, 5, 8 6.1]
riricāna iva vā eṣa bhavati yaḥ sahasraṃ dadāti | [ŚBM, 4, 5, 8 6.2]
tam evaitad riricānam punar āpyāyayati yad āhājighra kalaśam mahy ā tvā viśantv indava iti | [ŚBM, 4, 5, 8 6.3]
punar ūrjā nivartasveti | [ŚBM, 4, 5, 8 7.1]
tad v eva riricānam punar āpyāyayati yad āha punar ūrjā nivartasveti | [ŚBM, 4, 5, 8 7.2]
sā naḥ sahasraṃ dhukṣveti | [ŚBM, 4, 5, 8 8.1]
tat sahasreṇa riricānam punar āpyāyayati yad āha sā naḥ sahasraṃ dhukṣveti | [ŚBM, 4, 5, 8 8.2]
urudhārā payasvatī punar māviśatād rayir iti | [ŚBM, 4, 5, 8 9.1]
tad v eva riricānam punar āpyāyayati yad āha punar māviśatād rayir iti | [ŚBM, 4, 5, 8 9.2]
atha dakṣiṇe karṇa ājapatīḍe rante havye kāmye candre jyote 'diti sarasvati mahi viśruti etā te aghnye nāmāni devebhyo mā sukṛtam brūtād iti | [ŚBM, 4, 5, 8 10.1]
vocer iti vā | [ŚBM, 4, 5, 8 10.2]
etāni ha vā asyai devatrā nāmāni | [ŚBM, 4, 5, 8 10.3]
sā yāni te devatrā nāmāni tair mā devebhyaḥ sukṛtam brūtād ity evaitad āha | [ŚBM, 4, 5, 8 10.4]
tām avārjanti | [ŚBM, 4, 5, 8 11.1]
sā yady apuruṣābhivītā prācīyāt tatra vidyād arātsīd ayaṃ yajamānaḥ kalyāṇaṃ lokam ajaiṣīd iti | [ŚBM, 4, 5, 8 11.2]
yady udīcīyācchreyān asmiṃl loke yajamāno bhaviṣyatīti vidyāt | [ŚBM, 4, 5, 8 11.3]
yadi pratīcīyād ibhyatilvila iva dhānyatilvilo bhaviṣyatīti vidyāt | [ŚBM, 4, 5, 8 11.4]
yadi dakṣiṇeyāt kṣipre 'smāl lokād yajamānaḥ praiṣyatīti vidyāt | [ŚBM, 4, 5, 8 11.5]
etāni vijñānāni | [ŚBM, 4, 5, 8 11.6]
tad yā etās tisras tisras triṃśaty adhi bhavanti tāsv etām upasamākurvanti | [ŚBM, 4, 5, 8 12.1]
vi vā etāṃ virājaṃ vṛhanti yāṃ vyākurvanti | [ŚBM, 4, 5, 8 12.2]
vicchinno eṣā virāḍ yā vivṛḍhā | [ŚBM, 4, 5, 8 12.3]
daśākṣarā vai virāṭ | [ŚBM, 4, 5, 8 12.4]
tat kṛtsnāṃ virājaṃ saṃdadhāti | [ŚBM, 4, 5, 8 12.5]
tāṃ hotre dadyāt | [ŚBM, 4, 5, 8 12.6]
hotā hi sāhasraḥ | [ŚBM, 4, 5, 8 12.7]
tasmāt tāṃ hotre dadyāt | [ŚBM, 4, 5, 8 12.8]
dvau vonnetārau kurvīta | [ŚBM, 4, 5, 8 13.1]
tayor yataro nāśrāvayet tasmā enāṃ dadyāt | [ŚBM, 4, 5, 8 13.2]
vyṛddho vā eṣa unnetā ya ṛtvik san nāśrāvayati | [ŚBM, 4, 5, 8 13.3]
vyṛddho eṣā virāḍ yā vivṛḍhā | [ŚBM, 4, 5, 8 13.4]
tad vyṛddha evaitad vyṛddhaṃ dadhāti | [ŚBM, 4, 5, 8 13.5]
tad āhur na sahasre 'dhi kiṃ cana dadyāt | [ŚBM, 4, 5, 8 14.1]
sahasreṇa hy eva sarvān kāmān āpnotīti | [ŚBM, 4, 5, 8 14.2]
tad u hovācāsuriḥ kāmam eva dadyāt | [ŚBM, 4, 5, 8 14.3]
sahasreṇāha sarvān kāmān āpnoti | [ŚBM, 4, 5, 8 14.4]
kāmeno asyetarad dattam bhavatīti | [ŚBM, 4, 5, 8 14.5]
atha yadi rathaṃ vā yuktaṃ dāsyant syāt yad vā vaśāyai vā vapāyāṃ hutāyāṃ dadyād udavasānīyāyāṃ veṣṭau | [ŚBM, 4, 5, 8 15.1]
sa vai dakṣiṇā nayan anyūnā daśato nayet | [ŚBM, 4, 5, 8 16.1]
yasmā ekāṃ dāsyant syād daśabhyas tebhyo daśatam upāvartayet | [ŚBM, 4, 5, 8 16.2]
yasmai dve dāsyant syāt pañcabhyas tebhyo daśatam upāvartayet | [ŚBM, 4, 5, 8 16.3]
yasmai tisro dāsyant syāt tribhyas tebhyo daśatam upāvartayet | [ŚBM, 4, 5, 8 16.4]
yasmai pañca dāsyant syād dvābhyāṃ tābhyāṃ daśatam upāvartayet | [ŚBM, 4, 5, 8 16.5]
evam ā śatāt | [ŚBM, 4, 5, 8 16.6]
tatho hāsyaiṣānyūnā virāḍ amuṣmiṃl loke kāmadughā bhavati | [ŚBM, 4, 5, 8 16.7]
{ŚBM, 4, 5, 9}
tad yatraitad dvādaśāhena vyūḍhachandasā yajate tad grahān vyūhati | [ŚBM, 4, 5, 9 1.1]
vyūhata udgātā ca hotā ca chandāṃsi | [ŚBM, 4, 5, 9 1.2]
sa eṣa prajñāta eva pūrvas tryaho bhavati samūḍhachandāḥ | [ŚBM, 4, 5, 9 1.3]
tad aindravāyavāgrān gṛhṇāti | [ŚBM, 4, 5, 9 1.4]
atha caturthe 'han vyūhati grahān vyūhanti chandāṃsi | [ŚBM, 4, 5, 9 2.1]
tad āgrayaṇāgrān gṛhṇāti | [ŚBM, 4, 5, 9 2.2]
prājāpatyaṃ vā etac caturtham ahar bhavati | [ŚBM, 4, 5, 9 2.3]
ātmā vā āgrayaṇaḥ | [ŚBM, 4, 5, 9 2.4]
ātmā vai prajāpatiḥ | [ŚBM, 4, 5, 9 2.5]
tasmād āgrayaṇāgrān gṛhṇāti | [ŚBM, 4, 5, 9 2.6]
taṃ gṛhītvā na sādayati | [ŚBM, 4, 5, 9 3.1]
prāṇā vai grahāḥ | [ŚBM, 4, 5, 9 3.2]
net prāṇān mohayānīti | [ŚBM, 4, 5, 9 3.3]
mohayeddha prāṇān yat sādayet | [ŚBM, 4, 5, 9 3.4]
taṃ dhārayanta evopāsate | [ŚBM, 4, 5, 9 3.5]
atha grahān gṛhṇāti | [ŚBM, 4, 5, 9 3.6]
atha yadā grahān gṛhṇāty atha yatraivaitasya kālas tad enaṃ hiṃkṛtya sādayati | [ŚBM, 4, 5, 9 3.7]
athaitat prajñātam eva pañcamam ahar bhavati | [ŚBM, 4, 5, 9 3.8]
tad aindravāyavāgrān gṛhṇāti | [ŚBM, 4, 5, 9 3.9]
atha ṣaṣṭhe 'han vyūhati grahān vyūhanti chandāṃsi | [ŚBM, 4, 5, 9 4.1]
tacchukrāgrān gṛhṇāti | [ŚBM, 4, 5, 9 4.2]
aindraṃ vā etat ṣaṣṭham ahar bhavati | [ŚBM, 4, 5, 9 4.3]
eṣa vai śukro ya eṣa tapati | [ŚBM, 4, 5, 9 4.4]
eṣa u evendraḥ | [ŚBM, 4, 5, 9 4.5]
tasmācchukrāgrān gṛhṇāti | [ŚBM, 4, 5, 9 4.6]
taṃ gṛhītvā na sādayati | [ŚBM, 4, 5, 9 5.1]
prāṇā vai grahāḥ | [ŚBM, 4, 5, 9 5.2]
net prāṇān mohayānīti | [ŚBM, 4, 5, 9 5.3]
mohayeddha prāṇān yat sādayet | [ŚBM, 4, 5, 9 5.4]
taṃ dhārayanta evopāsate | [ŚBM, 4, 5, 9 5.5]
atha grahān gṛhṇāti | [ŚBM, 4, 5, 9 5.6]
atha yadā grahān gṛhṇāty atha yatraivaitasya kālas tad enaṃ sādayati | [ŚBM, 4, 5, 9 5.7]
atha saptame 'han vyūhati grahān vyūhanti chandāṃsi | [ŚBM, 4, 5, 9 6.1]
tacchukrāgrān gṛhṇāti | [ŚBM, 4, 5, 9 6.2]
bārhataṃ vā etat saptamam ahar bhavati | [ŚBM, 4, 5, 9 6.3]
eṣa vai śukro ya eṣa tapati | [ŚBM, 4, 5, 9 6.4]
eṣa u eva bṛhan | [ŚBM, 4, 5, 9 6.5]
tasmācchukrāgrān gṛhṇāti | [ŚBM, 4, 5, 9 6.6]
taṃ gṛhītvā na sādayati | [ŚBM, 4, 5, 9 7.1]
prāṇā vai grahāḥ | [ŚBM, 4, 5, 9 7.2]
net prāṇān mohayānīti | [ŚBM, 4, 5, 9 7.3]
mohayeddha prāṇān yat sādayet | [ŚBM, 4, 5, 9 7.4]
taṃ dhārayanta evopāsate | [ŚBM, 4, 5, 9 7.5]
atha grahān gṛhṇāti | [ŚBM, 4, 5, 9 7.6]
atha yadā grahān gṛhṇāty atha yatraivaitasya kālas tad enaṃ sādayati | [ŚBM, 4, 5, 9 7.7]
athaitat prajñātam evāṣṭamam ahar bhavati | [ŚBM, 4, 5, 9 7.8]
tad aindravāyavāgrān gṛhṇāti | [ŚBM, 4, 5, 9 7.9]
atha navame 'han vyūhati grahān vyūhanti chandāṃsi | [ŚBM, 4, 5, 9 8.1]
tad āgrayaṇāgrān gṛhṇāti | [ŚBM, 4, 5, 9 8.2]
jāgataṃ vā etan navamam ahar bhavati | [ŚBM, 4, 5, 9 8.3]
ātmā vā āgrayaṇaḥ | [ŚBM, 4, 5, 9 8.4]
sarvaṃ vā idam ātmā jagat | [ŚBM, 4, 5, 9 8.5]
tasmād āgrayaṇāgrān gṛhṇāti | [ŚBM, 4, 5, 9 8.6]
taṃ gṛhītvā na sādayati | [ŚBM, 4, 5, 9 9.1]
prāṇā vai grahāḥ | [ŚBM, 4, 5, 9 9.2]
net prāṇān mohayānīti | [ŚBM, 4, 5, 9 9.3]
mohayeddha prāṇān yat sādayet | [ŚBM, 4, 5, 9 9.4]
taṃ dhārayanta evopāsate | [ŚBM, 4, 5, 9 9.5]
atha grahān gṛhṇāti | [ŚBM, 4, 5, 9 9.6]
atha yadā grahān gṛhṇāty atha yatraivaitasya kālas tad enaṃ hiṃkṛtya sādayati | [ŚBM, 4, 5, 9 9.7]
tad āhur na vyūhed grahān | [ŚBM, 4, 5, 9 10.1]
prāṇā vai grahāḥ | [ŚBM, 4, 5, 9 10.2]
net prāṇān mohayānīti | [ŚBM, 4, 5, 9 10.3]
mohayeddha prāṇān yad vyūhet | [ŚBM, 4, 5, 9 10.4]
tasmān na vyūhet | [ŚBM, 4, 5, 9 10.5]
tad u vyūhed eva | [ŚBM, 4, 5, 9 11.1]
aṅgāni vai grahāḥ | [ŚBM, 4, 5, 9 11.2]
kāmaṃ vā imāny aṅgāni vyatyāsaṃ śete | [ŚBM, 4, 5, 9 11.3]
tasmād u vyūhed eva | [ŚBM, 4, 5, 9 11.4]
tad u naiva vyūhet | [ŚBM, 4, 5, 9 12.1]
prāṇā vai grahāḥ | [ŚBM, 4, 5, 9 12.2]
net prāṇān mohayānīti | [ŚBM, 4, 5, 9 12.3]
mohayeddha prāṇān yad vyūhet | [ŚBM, 4, 5, 9 12.4]
tasmān na vyūhet | [ŚBM, 4, 5, 9 12.5]
kiṃ nu tatrādhvaryor yad udgātā ca hotā ca chandāṃsi vyūhataḥ | [ŚBM, 4, 5, 9 13.1]
etad vā adhvaryur vyūhati grahān yad aindravāyavāgrān prātaḥsavane gṛhṇāti śukrāgrān mādhyandine savana āgrayaṇāgrāṃs tṛtīyasavane | [ŚBM, 4, 5, 9 13.2]
{ŚBM, 4, 5, 10}
yadi somam apahareyuḥ vidhāvatecchateti brūyāt | [ŚBM, 4, 5, 10 1.1]
sa yadi vindanti kim ādriyeran | [ŚBM, 4, 5, 10 1.2]
yady u na vindanti tatra prāyaścittiḥ kriyate | [ŚBM, 4, 5, 10 1.3]
dvayāni vai phālgunāni lohitapuṣpāṇi cāruṇapuṣpāṇi ca | [ŚBM, 4, 5, 10 2.1]
sa yāny aruṇapuṣpāṇi phālgunāni tāny abhiṣuṇuyāt | [ŚBM, 4, 5, 10 2.2]
eṣa vai somasya nyaṅgo yad aruṇapuṣpāṇi phālgunāni | [ŚBM, 4, 5, 10 2.3]
tasmād aruṇapuṣpāṇy abhiṣuṇuyāt | [ŚBM, 4, 5, 10 2.4]
yady aruṇapuṣpāṇi na vindeyuḥ śyenahṛtam abhiṣuṇuyāt | [ŚBM, 4, 5, 10 3.1]
yatra vai gāyatrī somam acchāpatat tasyā āharantyai somasyāṃśur apatat | [ŚBM, 4, 5, 10 3.2]
tacchyenahṛtam abhavat | [ŚBM, 4, 5, 10 3.3]
tasmācchyenahṛtam abhiṣuṇuyāt | [ŚBM, 4, 5, 10 3.4]
yadi śyenahṛtaṃ na vindeyur ādārān abhiṣuṇuyāt | [ŚBM, 4, 5, 10 4.1]
yatra vai yajñasya śiro 'cchidyata tasya yo raso vyapruṣyat tata ādārāḥ samabhavan | [ŚBM, 4, 5, 10 4.2]
tasmād ādārān abhiṣuṇuyāt | [ŚBM, 4, 5, 10 4.3]
yady ādārān na vindeyur aruṇadūrvā abhiṣuṇuyāt | [ŚBM, 4, 5, 10 5.1]
eṣa vai somasya nyaṅgo yad aruṇadūrvāḥ | [ŚBM, 4, 5, 10 5.2]
tasmād aruṇadūrvā abhiṣuṇuyāt | [ŚBM, 4, 5, 10 5.3]
yady aruṇadūrvā na vindeyur api yān eva kāṃś ca haritān kuśān abhiṣuṇuyāt | [ŚBM, 4, 5, 10 6.1]
tatrāpyekām eva gāṃ dadyāt | [ŚBM, 4, 5, 10 6.2]
athāvabhṛthād evodetya punar dīkṣeta | [ŚBM, 4, 5, 10 6.3]
punaryajño hyeva tatra prāyaścittiḥ | [ŚBM, 4, 5, 10 6.4]
iti nu somāpahṛtānām | [ŚBM, 4, 5, 10 6.5]
atha kalaśadirām | [ŚBM, 4, 5, 10 7.1]
yadi kalaśo dīryetānulipsadhvam iti brūyāt | [ŚBM, 4, 5, 10 7.2]
sa yady anulabheran prasṛtamātraṃ vāñjalimātraṃ vā tad anyair ekadhanair abhyunnīya yathāprabhāvam pracareyuḥ | [ŚBM, 4, 5, 10 7.3]
yady u nānulabherann āgrayaṇasyaiva praskandyānyair ekadhanair abhyunnīya yathāprabhāvam pracareyuḥ | [ŚBM, 4, 5, 10 7.4]
sa yady anītāsu dakṣiṇāsu kalaśo dīryeta tatrāpyekām eva gāṃ dadyāt | [ŚBM, 4, 5, 10 7.5]
athāvabhṛthād evodetya punar dīkṣeta | [ŚBM, 4, 5, 10 7.6]
punaryajño hy eva tatra prāyaścittiḥ | [ŚBM, 4, 5, 10 7.7]
iti nu kalaśadirām | [ŚBM, 4, 5, 10 7.8]
atha somātiriktānām | [ŚBM, 4, 5, 10 8.1]
yady agniṣṭomam atiricyeta pūtabhṛta evokthyaṃ gṛhṇīyāt | [ŚBM, 4, 5, 10 8.2]
yady ukthyam atiricyeta ṣoḍaśinam upeyuḥ | [ŚBM, 4, 5, 10 8.3]
yadi ṣoḍaśinam atiricyeta rātrim upeyuḥ | [ŚBM, 4, 5, 10 8.4]
yadi rātrim atiricyetāhar upeyuḥ | [ŚBM, 4, 5, 10 8.5]
net tv evātīreko 'sti | [ŚBM, 4, 5, 10 8.6]
{ŚBM, 4, 6, 1}
prajāpatir vā eṣa yad aṃśuḥ | [ŚBM, 4, 6, 1 1.1]
so 'syaiṣa ātmaiva | [ŚBM, 4, 6, 1 1.2]
ātmā hy ayaṃ prajāpatiḥ | [ŚBM, 4, 6, 1 1.3]
tad asyaitam ātmānaṃ kurvanti yatraitaṃ gṛhṇanti | [ŚBM, 4, 6, 1 1.4]
tasminn etān prāṇān dadhāti yathā yathaite prāṇā grahā vyākhyāyante | [ŚBM, 4, 6, 1 1.5]
sa ha sarvatanūr eva yajamāno 'muṣmiṃl loke sambhavati | [ŚBM, 4, 6, 1 1.6]
tad ārambhaṇavad yatraitaṃ gṛhṇanti | [ŚBM, 4, 6, 1 2.1]
athaitad anārambhaṇam iva yatraitaṃ na gṛhṇanti | [ŚBM, 4, 6, 1 2.2]
tasmād vā aṃśuṃ gṛhṇāti | [ŚBM, 4, 6, 1 2.3]
taṃ vā audumbareṇa pātreṇa gṛhṇāti | [ŚBM, 4, 6, 1 3.1]
prajāpatir vā eṣa | [ŚBM, 4, 6, 1 3.2]
prājāpatya udumbaraḥ | [ŚBM, 4, 6, 1 3.3]
tasmād audumbareṇa pātreṇa gṛhṇāti | [ŚBM, 4, 6, 1 3.4]
taṃ vai catuḥsraktinā pātreṇa gṛhṇāti | [ŚBM, 4, 6, 1 4.1]
trayo vā ime lokāḥ | [ŚBM, 4, 6, 1 4.2]
tad imān eva lokāṃs tisṛbhir āpnoti | [ŚBM, 4, 6, 1 4.3]
prajāpatir vā atīmāṃl lokāṃś caturthaḥ | [ŚBM, 4, 6, 1 4.4]
tat prajāpatim eva caturthyāpnoti | [ŚBM, 4, 6, 1 4.5]
tasmāc catuḥsraktinā pātreṇa gṛhṇāti | [ŚBM, 4, 6, 1 4.6]
sa vai tūṣṇīm eva grāvāṇam ādatte | [ŚBM, 4, 6, 1 5.1]
tūṣṇīm aṃśūn nivapati | [ŚBM, 4, 6, 1 5.2]
tūṣṇīm apa upasṛjati | [ŚBM, 4, 6, 1 5.3]
tūṣṇīm udyatya sakṛd abhiṣuṇoti | [ŚBM, 4, 6, 1 5.4]
tūṣṇīm enam anavānañ juhoti | [ŚBM, 4, 6, 1 5.5]
tad enam prajāpatiṃ karoti | [ŚBM, 4, 6, 1 5.6]
athāsyāṃ hiraṇyam baddham bhavati | [ŚBM, 4, 6, 1 6.1]
tad upajighrati | [ŚBM, 4, 6, 1 6.2]
sa yad evātra kṣaṇute vā vi vā liśate 'mṛtam āyur hiraṇyaṃ tad amṛtam āyur ātman dhatte | [ŚBM, 4, 6, 1 6.3]
tad u hovāca rāma aupatasviniḥ | [ŚBM, 4, 6, 1 7.1]
kāmam eva prāṇyāt | [ŚBM, 4, 6, 1 7.2]
kāmam udanyāt | [ŚBM, 4, 6, 1 7.3]
yad vai tūṣṇīṃ juhoti tad evainam prajāpatiṃ karotīti | [ŚBM, 4, 6, 1 7.4]
athāsyāṃ hiraṇyam baddham bhavati | [ŚBM, 4, 6, 1 8.1]
tad upajighrati | [ŚBM, 4, 6, 1 8.2]
sa yad evātra kṣaṇute vā vi vā liśate 'mṛtam āyur hiraṇyaṃ tad amṛtam āyur ātman dhatte | [ŚBM, 4, 6, 1 8.3]
tad u hovāca buḍila āśvatarāśviḥ | [ŚBM, 4, 6, 1 9.1]
udyatyaiva gṛhṇīyāt | [ŚBM, 4, 6, 1 9.2]
nābhiṣuṇuyāt | [ŚBM, 4, 6, 1 9.3]
abhiṣuṇvanti vā anyābhyo devatābhyaḥ | [ŚBM, 4, 6, 1 9.4]
tad anyathā tataḥ karoti yatho cānyābhyo devatābhyaḥ | [ŚBM, 4, 6, 1 9.5]
atha yad udyacchati tad evāsyābhiṣutam bhavatīti | [ŚBM, 4, 6, 1 9.6]
tad u hovāca yājñavalkyaḥ | [ŚBM, 4, 6, 1 10.1]
abhy eva ṣuṇuyāt | [ŚBM, 4, 6, 1 10.2]
na soma indram asuto mamāda nābrahmāṇo maghavānaṃ sutāsa ity ṛṣiṇābhyanūktam | [ŚBM, 4, 6, 1 10.3]
na vā anyasyai kasyai cana devatāyai sakṛd abhiṣuṇoti | [ŚBM, 4, 6, 1 10.4]
tad anyathā tataḥ karoti yatho cānyābhyo devatābhyaḥ | [ŚBM, 4, 6, 1 10.5]
tasmād abhy eva ṣuṇuyād iti | [ŚBM, 4, 6, 1 10.6]
tasya dvādaśa prathamagarbhāḥ paṣṭhauhyo dakṣiṇāḥ | [ŚBM, 4, 6, 1 11.1]
dvādaśa vai māsāḥ saṃvatsarasya | [ŚBM, 4, 6, 1 11.2]
saṃvatsaraḥ prajāpatiḥ | [ŚBM, 4, 6, 1 11.3]
prajāpatir aṃśuḥ | [ŚBM, 4, 6, 1 11.4]
tad enam prajāpatiṃ karoti | [ŚBM, 4, 6, 1 11.5]
tāsāṃ dvādaśa garbhāḥ | [ŚBM, 4, 6, 1 12.1]
tāś caturviṃśatiḥ | [ŚBM, 4, 6, 1 12.2]
caturviṃśatir vai saṃvatsarasyārdhamāsāḥ | [ŚBM, 4, 6, 1 12.3]
saṃvatsaraḥ prajāpatiḥ | [ŚBM, 4, 6, 1 12.4]
prajāpatir aṃśuḥ | [ŚBM, 4, 6, 1 12.5]
tad enam prajāpatiṃ karoti | [ŚBM, 4, 6, 1 12.6]
tad u ha kaukūstaḥ caturviṃśatim evaitāḥ prathamagarbhāḥ paṣṭhauhīr dakṣiṇā dadāv ṛṣabham pañcaviṃśaṃ hiraṇyam | [ŚBM, 4, 6, 1 13.1]
etad u ha sa dadau | [ŚBM, 4, 6, 1 13.2]
sa vā eṣa na sarvasyeva grahītavyaḥ | [ŚBM, 4, 6, 1 14.1]
ātmā hyasyaiṣa | [ŚBM, 4, 6, 1 14.2]
yo nv eva jñātas tasya grahītavyo yo vāsya priyaḥ syād yo vānūcāno 'nūktenainam prāpnuyāt | [ŚBM, 4, 6, 1 14.3]
sahasre grahītavyaḥ | [ŚBM, 4, 6, 1 15.1]
sarvaṃ vai sahasram | [ŚBM, 4, 6, 1 15.2]
sarvam eṣa | [ŚBM, 4, 6, 1 15.3]
sarvavedase grahītavyaḥ | [ŚBM, 4, 6, 1 15.4]
sarvaṃ vai sarvavedasam | [ŚBM, 4, 6, 1 15.5]
sarvam eṣa | [ŚBM, 4, 6, 1 15.6]
viśvajiti sarvapṛṣṭhe grahītavyaḥ | [ŚBM, 4, 6, 1 15.7]
sarvaṃ vai viśvajit sarvapṛṣṭhaḥ | [ŚBM, 4, 6, 1 15.8]
sarvam eṣa | [ŚBM, 4, 6, 1 15.9]
vājapeye rājasūye grahītavyaḥ | [ŚBM, 4, 6, 1 15.10]
sarvaṃ hi tat | [ŚBM, 4, 6, 1 15.11]
sattre grahītavyaḥ | [ŚBM, 4, 6, 1 15.12]
sarvaṃ vai sattram | [ŚBM, 4, 6, 1 15.13]
sarvam eṣa | [ŚBM, 4, 6, 1 15.14]
etāni grahaṇāni | [ŚBM, 4, 6, 1 15.15]
{ŚBM, 4, 6, 2}
etaṃ vā ete gacchanti ṣaḍbhir māsair ya eṣa tapati ye saṃvatsaram āsate | [ŚBM, 4, 6, 2 1.1]
tad ucyata eva sāmato yathaitasya rūpaṃ kriyata ucyata ṛktaḥ | [ŚBM, 4, 6, 2 1.2]
athaitad eva yajuṣṭaḥ puraścaraṇato yad etaṃ gṛhṇanty eteno evainaṃ gacchanti | [ŚBM, 4, 6, 2 1.3]
athāto gṛhṇāty evod u tyaṃ jātavedasaṃ devaṃ vahanti ketavaḥ dṛśe viśvāya sūryam upayāmagṛhīto 'si sūryāya tvā bhrājāyaiṣa te yoniḥ sūryāya tvā bhrājāyeti | [ŚBM, 4, 6, 2 2.1]
{ŚBM, 4, 6, 3}
athātaḥ paśvayanasyaiva | [ŚBM, 4, 6, 3 1.1]
paśvekādaśinyaiveyāt | [ŚBM, 4, 6, 3 1.2]
sa āgneyam prathamaṃ paśum ālabhate 'tha vāruṇam atha punar āgneyam | [ŚBM, 4, 6, 3 1.3]
evam evaitayā paśvekādaśinyeyāt | [ŚBM, 4, 6, 3 1.4]
atho apy aindrāgnam evāhar ahaḥ paśum ālabheta | [ŚBM, 4, 6, 3 2.1]
agnir vai sarvā devatāḥ | [ŚBM, 4, 6, 3 2.2]
agnau hi sarvābhyo devatābhyo juhvati | [ŚBM, 4, 6, 3 2.3]
indro vai yajñasya devatā | [ŚBM, 4, 6, 3 2.4]
tat sarvāś caivaitad devatā nāparādhnoti yo ca yajñasya devatā tāṃ nāparādhnoti | [ŚBM, 4, 6, 3 2.5]
athāta stomāyanasyaiva | [ŚBM, 4, 6, 3 3.1]
āgneyam agniṣṭoma ālabheta | [ŚBM, 4, 6, 3 3.2]
taddhi saloma yad āgneyam agniṣṭoma ālabheta | [ŚBM, 4, 6, 3 3.3]
yady ukthyaḥ syād aindrāgnaṃ dvitīyam ālabheta | [ŚBM, 4, 6, 3 3.4]
aindrāgnāni hy ukthāni | [ŚBM, 4, 6, 3 3.5]
yadi ṣoḍaśī syād aindraṃ tṛtīyam ālabheta | [ŚBM, 4, 6, 3 3.6]
indro hi ṣoḍaśī | [ŚBM, 4, 6, 3 3.7]
yady atirātraḥ syāt sārasvataṃ caturtham ālabheta | [ŚBM, 4, 6, 3 3.8]
vāg vai sarasvatī | [ŚBM, 4, 6, 3 3.9]
yoṣā vai vāk | [ŚBM, 4, 6, 3 3.10]
yoṣā rātriḥ | [ŚBM, 4, 6, 3 3.11]
tad yathāyathaṃ yajñakratūn vyāvartayati | [ŚBM, 4, 6, 3 3.12]
etāni trīṇy ayanāni | [ŚBM, 4, 6, 3 3.13]
teṣāṃ yatamat kāmayeta teneyāt | [ŚBM, 4, 6, 3 3.14]
dvā upālambhyau paśū | [ŚBM, 4, 6, 3 3.15]
sauryaṃ dvitīyam paśumālabhate vaiṣuvate 'han prājāpatyam mahāvrate | [ŚBM, 4, 6, 3 3.16]
{ŚBM, 4, 6, 4}
athāto mahāvratīyasyaiva | [ŚBM, 4, 6, 4 1.1]
prajāpater ha vai prajāḥ sasṛjānasya parvāṇi visasraṃsuḥ | [ŚBM, 4, 6, 4 1.2]
sa visrastaiḥ parvabhir na śaśāka saṃhātum | [ŚBM, 4, 6, 4 1.3]
tato devā arcantaḥ śrāmyantaś ceruḥ | [ŚBM, 4, 6, 4 1.4]
ta etaṃ mahāvratīyaṃ dadṛśuḥ | [ŚBM, 4, 6, 4 1.5]
tam asmā agṛhṇan | [ŚBM, 4, 6, 4 1.6]
tenāsya parvāṇi samadadhuḥ | [ŚBM, 4, 6, 4 1.7]
sa saṃhitaiḥ parvabhir idam annādyam abhyuttasthau yad idam prajāpater annādyam | [ŚBM, 4, 6, 4 2.1]
yad vai manuṣyāṇām aśanaṃ tad devānāṃ vratam | [ŚBM, 4, 6, 4 2.2]
mahad vā idaṃ vratam abhūd yenāyaṃ samahāsteti | [ŚBM, 4, 6, 4 2.3]
tasmān mahāvratīyo nāma | [ŚBM, 4, 6, 4 2.4]
evaṃ vā ete bhavanti ye saṃvatsaram āsate yathaiva tat prajāpatiḥ prajāḥ sasṛjāna āsīt | [ŚBM, 4, 6, 4 3.1]
sa yathaiva tat prajāpatiḥ saṃvatsare 'nnādyam abhyudatiṣṭhad evam evaita etat saṃvatsare 'nnādyam abhyuttiṣṭhanti yeṣām evaṃ viduṣām etaṃ grahaṃ gṛhṇanti | [ŚBM, 4, 6, 4 3.2]
taṃ vā indrāyaiva vimṛdhe gṛhṇīyāt | [ŚBM, 4, 6, 4 4.1]
sarvā vai teṣām mṛdho hatā bhavanti sarvaṃ jitaṃ ye saṃvatsaram āsate | [ŚBM, 4, 6, 4 4.2]
tasmād vimṛdhe | [ŚBM, 4, 6, 4 4.3]
vi na indra mṛdho jahi nīcā yaccha pṛtanyataḥ | [ŚBM, 4, 6, 4 4.4]
yo asmān abhidāsaty adharaṃ gamayā tamaḥ | [ŚBM, 4, 6, 4 4.5]
upayāmagṛhīto 'sīndrāya tvā vimṛdha eṣa te yonir indrāya tvā vimṛdha iti | [ŚBM, 4, 6, 4 4.6]
atho viśvakarmaṇe | [ŚBM, 4, 6, 4 5.1]
viśvaṃ vai teṣāṃ karma kṛtaṃ sarvaṃ jitam bhavati ye saṃvatsaram āsate | [ŚBM, 4, 6, 4 5.2]
tasmād viśvakarmaṇe | [ŚBM, 4, 6, 4 5.3]
vācaspatim viśvakarmāṇam ūtaye manojuvaṃ vāje adyā huvema | [ŚBM, 4, 6, 4 5.4]
sa no viśvāni havanāni joṣad viśvaśambhūr avase sādhukarmā | [ŚBM, 4, 6, 4 5.5]
upayāmagṛhīto 'sīndrāya tvā viśvakarmaṇa eṣa te yonir indrāya tvā viśvakarmaṇa iti | [ŚBM, 4, 6, 4 5.6]
yady u aindrīṃ vaiśvakarmaṇīṃ vidyāt tathaiva gṛhṇīyāt | [ŚBM, 4, 6, 4 6.1]
viśvakarman haviṣā vardhanena trātāram indram akṛṇor avadhyam | [ŚBM, 4, 6, 4 6.2]
tasmai viśaḥ samanamanta pūrvīr ayam ugro vihavyo yathāsat | [ŚBM, 4, 6, 4 6.3]
upayāmagṛhīto 'sīndrāya tvā viśvakarmaṇa eṣa te yonir indrāya tvā viśvakarmaṇa iti | [ŚBM, 4, 6, 4 6.4]
{ŚBM, 4, 6, 5}
eṣa vai graho ya eṣa tapati yenemāḥ sarvāḥ prajā gṛhītāḥ | [ŚBM, 4, 6, 5 1.1]
tasmād āhur grahān gṛhṇīma iti | [ŚBM, 4, 6, 5 1.2]
caranti grahagṛhītāḥ santa iti | [ŚBM, 4, 6, 5 1.3]
vāg eva grahaḥ | [ŚBM, 4, 6, 5 2.1]
vācā hīdaṃ sarvaṃ gṛhītam | [ŚBM, 4, 6, 5 2.2]
kim u tad yad vāg grahaḥ | [ŚBM, 4, 6, 5 2.3]
nāmaiva grahaḥ | [ŚBM, 4, 6, 5 3.1]
nāmnā hīdaṃ sarvaṃ gṛhītam | [ŚBM, 4, 6, 5 3.2]
kim u tad yan nāma grahaḥ | [ŚBM, 4, 6, 5 3.3]
bahūnāṃ vai nāmāni vidma | [ŚBM, 4, 6, 5 3.4]
atha nas tena te na gṛhītā bhavanti | [ŚBM, 4, 6, 5 3.5]
annam eva grahaḥ | [ŚBM, 4, 6, 5 4.1]
annena hīdaṃ sarvaṃ gṛhītam | [ŚBM, 4, 6, 5 4.2]
tasmād yāvanto no 'śanam aśnanti te naḥ sarve gṛhītā bhavanti | [ŚBM, 4, 6, 5 4.3]
eṣaiva sthitiḥ | [ŚBM, 4, 6, 5 4.4]
sa ya eṣa somagraho 'nnaṃ vā eṣa | [ŚBM, 4, 6, 5 5.1]
sa yasyai devatāyā etaṃ graham gṛhṇāti sāsmai devataitena graheṇa gṛhītā taṃ kāmaṃ samardhayati yatkāmyā gṛhṇāti | [ŚBM, 4, 6, 5 5.2]
sa udyantaṃ vādityam upatiṣṭhate 'staṃ yantaṃ vā | [ŚBM, 4, 6, 5 5.3]
graho 'sy amum anayārtyā gṛhāṇāsāv ado mā prāpad iti yaṃ dviṣyād asāv asmai kāmo mā samardhīti vā | [ŚBM, 4, 6, 5 5.4]
na haivāsmai sa kāmaḥ samṛdhyate yasmā evam upatiṣṭhate | [ŚBM, 4, 6, 5 5.5]
{ŚBM, 4, 6, 6}
devā ha vai yajñaṃ tanvānās te 'surarakṣasebhya āsaṅgād bibhayāṃcakruḥ | [ŚBM, 4, 6, 6 1.1]
te hocuḥ ko no dakṣiṇata āsiṣyate | [ŚBM, 4, 6, 6 1.2]
athābhaye 'nāṣṭra uttarato yajñam upacariṣyāma iti | [ŚBM, 4, 6, 6 1.3]
te hocur ya eva no vīryavattamaḥ sa dakṣiṇata āstām | [ŚBM, 4, 6, 6 2.1]
athābhaye 'nāṣṭra uttarato yajñam upacariṣyāma iti | [ŚBM, 4, 6, 6 2.2]
te hocur indro vai no vīryavattamaḥ | [ŚBM, 4, 6, 6 3.1]
indro dakṣiṇata āstām | [ŚBM, 4, 6, 6 3.2]
athābhaye 'nāṣṭra uttarato yajñam upacariṣyāma iti | [ŚBM, 4, 6, 6 3.3]
te hendram ūcus tvaṃ vai no vīryavattamo 'si | [ŚBM, 4, 6, 6 4.1]
tvaṃ dakṣiṇata āsva | [ŚBM, 4, 6, 6 4.2]
athābhaye 'nāṣṭra uttarato yajñam upacariṣyāma iti | [ŚBM, 4, 6, 6 4.3]
sa hovāca kim me tataḥ syād iti | [ŚBM, 4, 6, 6 5.1]
brāhmaṇācchaṃsyā te brahmasāma ta iti | [ŚBM, 4, 6, 6 5.2]
tasmād brāhmaṇācchaṃsinam pravṛṇīta indro brahmā brāhmaṇād iti | [ŚBM, 4, 6, 6 5.3]
indrasya hy eṣā | [ŚBM, 4, 6, 6 5.4]
sa indro dakṣiṇata āsta | [ŚBM, 4, 6, 6 5.5]
athābhaye 'nāṣṭra uttarato yajñam upācaran | [ŚBM, 4, 6, 6 5.6]
tasmād ya eva vīryavattamaḥ syāt sa dakṣiṇata āsīta | [ŚBM, 4, 6, 6 5.7]
athābhaye 'nāṣṭra uttarato yajñam upacareyuḥ | [ŚBM, 4, 6, 6 5.8]
yo vai brāhmaṇānām anūcānatamaḥ sa eṣāṃ vīryavattamaḥ | [ŚBM, 4, 6, 6 5.9]
atha yad idaṃ ya eva kaś ca brahmā bhavati kuvit tūṣṇīm āsta iti tasmād ya eva vīryavattamaḥ syāt sa dakṣiṇata āsīta | [ŚBM, 4, 6, 6 5.10]
athābhaye 'nāṣṭra uttarato yajñam upacareyuḥ | [ŚBM, 4, 6, 6 5.11]
tasmād brāhmaṇā dakṣiṇata āsate | [ŚBM, 4, 6, 6 5.12]
athābhaye 'nāṣṭra uttarato yajñam upacaranti | [ŚBM, 4, 6, 6 5.13]
sa yatrāha brahmant stoṣyāmaḥ praśāstar iti tad brahmā japaty etaṃ te deva savitar yajñaṃ prāhur bṛhaspataye brahmaṇe | [ŚBM, 4, 6, 6 6.1]
tena yajñam ava tena yajñapatiṃ tena mām ava | [ŚBM, 4, 6, 6 6.2]
stuta savituḥ prasava iti | [ŚBM, 4, 6, 6 6.3]
so 'sāv eva bandhuḥ | [ŚBM, 4, 6, 6 6.4]
etena nv eva bhūyiṣṭhā ivopacaranti | [ŚBM, 4, 6, 6 6.5]
anena tv evopacaret | [ŚBM, 4, 6, 6 7.1]
deva savitar etad bṛhaspate preti | [ŚBM, 4, 6, 6 7.2]
tat savitāram prasavāyopadhāvati | [ŚBM, 4, 6, 6 7.3]
sa hi devānām prasavitā | [ŚBM, 4, 6, 6 7.4]
bṛhaspate preti bṛhaspatir vai devānām brahmā | [ŚBM, 4, 6, 6 7.5]
tad ya eva devānām brahmā tasmā evaitat prāha | [ŚBM, 4, 6, 6 7.6]
tasmād āha bṛhaspate preti | [ŚBM, 4, 6, 6 7.7]
atha maitrāvaruṇo japati prasūtaṃ devena savitrā juṣṭam mitrāvaruṇābhyām iti | [ŚBM, 4, 6, 6 8.1]
tat savitāram prasavāyopadhāvati | [ŚBM, 4, 6, 6 8.2]
sa hi devānām prasavitā | [ŚBM, 4, 6, 6 8.3]
juṣṭaṃ mitrāvaruṇābhyām iti mitrāvaruṇau vai maitrāvaruṇasya devate | [ŚBM, 4, 6, 6 8.4]
tad ye eva maitrāvaruṇasya devate tābhyām evaitat prāha | [ŚBM, 4, 6, 6 8.5]
tasmād āha juṣṭaṃ mitrāvaruṇābhyām iti | [ŚBM, 4, 6, 6 8.6]
{ŚBM, 4, 6, 7}
trayī vai vidyarco yajūṃṣi sāmāni | [ŚBM, 4, 6, 7 1.1]
iyam evarcaḥ | [ŚBM, 4, 6, 7 1.2]
asyāṃ hy arcati yo 'rcati | [ŚBM, 4, 6, 7 1.3]
sa vāg evarcaḥ | [ŚBM, 4, 6, 7 1.4]
vācā hy arcati yo 'rcati | [ŚBM, 4, 6, 7 1.5]
so 'ntarikṣam eva yajūṃṣi dyauḥ sāmāni | [ŚBM, 4, 6, 7 1.6]
saiṣā trayī vidyā saumye 'dhvare prayujyate | [ŚBM, 4, 6, 7 1.7]
imam eva lokam ṛcā jayaty antarikṣaṃ yajuṣā divam eva sāmnā | [ŚBM, 4, 6, 7 2.1]
tasmād yasyaikā vidyānūktā syād anv evāpītarayor nirmitaṃ vivakṣeta | [ŚBM, 4, 6, 7 2.2]
imam eva lokam ṛcā jayaty antarikṣaṃ yajuṣā divam eva sāmnā | [ŚBM, 4, 6, 7 2.3]
tad vā etat sahasram vācaḥ prajātam | [ŚBM, 4, 6, 7 3.1]
dve indras tṛtīye tṛtīyaṃ viṣṇuḥ | [ŚBM, 4, 6, 7 3.2]
ṛcaś ca sāmāni cendro yajūṃṣi viṣṇuḥ | [ŚBM, 4, 6, 7 3.3]
tasmāt sadasy ṛksāmābhyāṃ kurvanti | [ŚBM, 4, 6, 7 3.4]
aindraṃ hi sadaḥ | [ŚBM, 4, 6, 7 3.5]
athaitaṃ viṣṇuṃ yajñam etair yajurbhiḥ pura ivaiva bibhrati | [ŚBM, 4, 6, 7 4.1]
tasmāt puraścaraṇaṃ nāma | [ŚBM, 4, 6, 7 4.2]
vāg evarcaś ca sāmāni ca | [ŚBM, 4, 6, 7 5.1]
mana eva yajūṃṣi | [ŚBM, 4, 6, 7 5.2]
sā yatreyaṃ vāg āsīt sarvam eva tatrākriyata sarvam prājñāyata | [ŚBM, 4, 6, 7 5.3]
atha yatra mana āsīn naiva tatra kiṃ canākriyata na prājñāyata | [ŚBM, 4, 6, 7 5.4]
no hi manasā dhyāyataḥ kaścanājānāti | [ŚBM, 4, 6, 7 5.5]
te devā vācam abruvan prācī prehīdam prajñapayeti | [ŚBM, 4, 6, 7 6.1]
sā hovāca kim me tataḥ syād iti | [ŚBM, 4, 6, 7 6.2]
yat kiṃ cāvaṣaṭkṛtaṃ svāhākāreṇa yajñe hūyate tat ta iti | [ŚBM, 4, 6, 7 6.3]
tasmād yat kiṃ cāvaṣaṭkṛtaṃ svāhākāreṇa yajñe hūyate tad vācaḥ | [ŚBM, 4, 6, 7 6.4]
sā prācī prait | [ŚBM, 4, 6, 7 6.5]
saitat prājñapayat | [ŚBM, 4, 6, 7 6.6]
itīdaṃ kurutetīdaṃ kuruteti | [ŚBM, 4, 6, 7 6.7]
tasmād u kurvanty evarcā havirdhāne | [ŚBM, 4, 6, 7 7.1]
prātaranuvākam anvāha | [ŚBM, 4, 6, 7 7.2]
sāmidhenīr anvāha | [ŚBM, 4, 6, 7 7.3]
grāvṇo 'bhiṣṭauti | [ŚBM, 4, 6, 7 7.4]
evaṃ hi sayujāvabhavatām | [ŚBM, 4, 6, 7 7.5]
tasmād u kurvanty eva sadasi yajuṣā | [ŚBM, 4, 6, 7 8.1]
audumbarīm ucchrayanti | [ŚBM, 4, 6, 7 8.2]
sadaḥ saṃminvanti | [ŚBM, 4, 6, 7 8.3]
dhiṣṇyān upakiranti | [ŚBM, 4, 6, 7 8.4]
evaṃ hi sayujāvabhavatām | [ŚBM, 4, 6, 7 8.5]
tad vā etat sadaḥ pariśrayanty etasmai mithunāya tira ivedam mithunaṃ caryātā iti | [ŚBM, 4, 6, 7 9.1]
vyṛddhaṃ vā etan mithunaṃ yad anyaḥ paśyati | [ŚBM, 4, 6, 7 9.2]
tasmād yady api jāyāpatī mithunaṃ carantau paśyanti vy eva dravataḥ | [ŚBM, 4, 6, 7 9.3]
āga eva kurvāte | [ŚBM, 4, 6, 7 9.4]
tasmād advāreṇa sadaḥ prekṣamāṇam brūyān mā prekṣathā iti | [ŚBM, 4, 6, 7 9.5]
yathā ha mithunaṃ caryamāṇam paśyed evaṃ tatkāmaṃ dvāreṇa | [ŚBM, 4, 6, 7 9.6]
devakṛtaṃ hi dvāram | [ŚBM, 4, 6, 7 9.7]
evam evaitaddhavirdhānam pariśrayanty etasmai mithunāya tira ivedam mithunaṃ caryātā iti | [ŚBM, 4, 6, 7 10.1]
vyṛddhaṃ vā etan mithunaṃ yad anyaḥ paśyati | [ŚBM, 4, 6, 7 10.2]
tasmād yady api jāyāpatī mithunaṃ carantau paśyanti vy eva dravataḥ | [ŚBM, 4, 6, 7 10.3]
āga eva kurvāte | [ŚBM, 4, 6, 7 10.4]
tasmād advāreṇa havirdhānam prekṣamāṇam brūyān mā prekṣathā iti | [ŚBM, 4, 6, 7 10.5]
yathā ha mithunaṃ caryamāṇam paśyed evaṃ tatkāmaṃ dvāreṇa | [ŚBM, 4, 6, 7 10.6]
devakṛtaṃ hi dvāram | [ŚBM, 4, 6, 7 10.7]
tad vā etad vṛṣā sāma yoṣām ṛcaṃ sadasy adhyeti | [ŚBM, 4, 6, 7 11.1]
tasmān mithunād indro jātaḥ | [ŚBM, 4, 6, 7 11.2]
tejaso vai tat tejo jātaṃ yad ṛcaś ca sāmnaś cendraḥ | [ŚBM, 4, 6, 7 11.3]
indra iti hy etam ācakṣate ya eṣa tapati | [ŚBM, 4, 6, 7 11.4]
athaitad vṛṣā somo yoṣā apo havirdhāne 'dhyeti | [ŚBM, 4, 6, 7 12.1]
tasmān mithunāc candramā jātaḥ | [ŚBM, 4, 6, 7 12.2]
annād vai tad annaṃ jātaṃ yad adbhyaś ca somāc ca candramāḥ | [ŚBM, 4, 6, 7 12.3]
candramā hy etasyānnaṃ ya eṣa tapati | [ŚBM, 4, 6, 7 12.4]
tad yajamānaṃ caivaitaj janayaty annādyaṃ cāsmai janayati | [ŚBM, 4, 6, 7 12.5]
ṛcaś ca sāmnaś ca yajamānaṃ janayaty adbhyaś ca somāc cāsmā annādyam | [ŚBM, 4, 6, 7 12.6]
yajuṣā ha vai devā agre yajñaṃ tenire 'tharcātha sāmnā | [ŚBM, 4, 6, 7 13.1]
tad idam apy etarhi yajuṣaivāgre yajñaṃ tanvate 'tharcātha sāmnā | [ŚBM, 4, 6, 7 13.2]
yajo ha vai nāmaitad yad yajur iti | [ŚBM, 4, 6, 7 13.3]
yatra vai devā imā vidyāḥ kāmān duduhre taddha yajur vidyaiva bhūyiṣṭhān kāmān duduhe | [ŚBM, 4, 6, 7 14.1]
sā nirdhītatamevāsa | [ŚBM, 4, 6, 7 14.2]
sā netare vidye pratyāsa | [ŚBM, 4, 6, 7 14.3]
nāntarikṣaloka itarau lokau pratyāsa | [ŚBM, 4, 6, 7 14.4]
te devā akāmayanta kathaṃ nv iyaṃ vidyetare vidye pratisyāt | [ŚBM, 4, 6, 7 15.1]
katham antarikṣaloka itarau lokau pratisyād iti | [ŚBM, 4, 6, 7 15.2]
te hocur upāṃśv eva yajurbhiś carāma | [ŚBM, 4, 6, 7 16.1]
tata eṣā vidyetare vidye pratibhaviṣyati | [ŚBM, 4, 6, 7 16.2]
tato 'ntarikṣaloka itarau lokau pratibhaviṣyatīti | [ŚBM, 4, 6, 7 16.3]
tair upāṃśv acaran | [ŚBM, 4, 6, 7 17.1]
āpyāyayann evaināni | [ŚBM, 4, 6, 7 17.2]
tat tata eṣā vidyetare vidye pratyāsīt | [ŚBM, 4, 6, 7 17.3]
tato 'ntarikṣaloka itarau lokau pratyāsīt | [ŚBM, 4, 6, 7 17.4]
tasmād yajūṃṣi niruktāni santy aniruktāni | [ŚBM, 4, 6, 7 17.5]
tasmād ayam antarikṣaloko niruktaḥ sann aniruktaḥ | [ŚBM, 4, 6, 7 17.6]
sa ya upāṃśu yajurbhiś caraty āpyāyayaty evaināni | [ŚBM, 4, 6, 7 18.1]
sa tāny enam āpīnāny āpyāyayanti | [ŚBM, 4, 6, 7 18.2]
atha ya uccaiś carati rūkṣayaty evaināni | [ŚBM, 4, 6, 7 18.3]
sa tāny enaṃ rūkṣāṇi rūkṣayanti | [ŚBM, 4, 6, 7 18.4]
vāg evarcaś ca sāmāni ca mana eva yajūṃṣi | [ŚBM, 4, 6, 7 19.1]
sa ya ṛcā ca sāmnā ca caranti vāk te bhavanti | [ŚBM, 4, 6, 7 19.2]
atha ye yajuṣā caranti manas te bhavanti | [ŚBM, 4, 6, 7 19.3]
tasmān nānabhipreṣitam adhvaryuṇā kiṃ cana kriyate | [ŚBM, 4, 6, 7 19.4]
yadaivādhvaryur āhānubrūhi yajety athaiva te kurvanti ya ṛcā kurvanti | [ŚBM, 4, 6, 7 19.5]
yadaivādhvaryur āha somaḥ pavata upāvartadhvam ity athaiva te kurvanti ye sāmnā kurvanti | [ŚBM, 4, 6, 7 19.6]
no hy anabhigatam mananā vāg vadati | [ŚBM, 4, 6, 7 19.7]
tad vā etan mano 'dhvaryuḥ pura ivaiva carati | [ŚBM, 4, 6, 7 20.1]
tasmāt puraścaraṇaṃ nāma | [ŚBM, 4, 6, 7 20.2]
pura iva ha vai śriyā yaśasā bhavati ya evam etad veda | [ŚBM, 4, 6, 7 20.3]
tad vā etad eva puraścaraṇaṃ ya eṣa tapati | [ŚBM, 4, 6, 7 21.1]
sa etasyaivāvṛtā caret | [ŚBM, 4, 6, 7 21.2]
grahaṃ gṛhītvaitasyaivāvṛtam anvāvarteta | [ŚBM, 4, 6, 7 21.3]
pratigīryaitasyaivāvṛtam anvāvarteta | [ŚBM, 4, 6, 7 21.4]
grahaṃ hutvaitasyaivāvṛtam anvāvarteta | [ŚBM, 4, 6, 7 21.5]
sa haiṣa bhartā | [ŚBM, 4, 6, 7 21.6]
sa yo haivaṃ vidvān etasyāvṛtā śaknoti carituṃ śaknoti haiva bhāryān bhartum | [ŚBM, 4, 6, 7 21.7]
{ŚBM, 4, 6, 8}
yā vai dīkṣā sā niṣat tat sattram | [ŚBM, 4, 6, 8 1.1]
tasmād enān āsata ity āhuḥ | [ŚBM, 4, 6, 8 1.2]
atha yat tato yajñaṃ tanvate tad yanti | [ŚBM, 4, 6, 8 1.3]
tan nayati yo netā bhavati | [ŚBM, 4, 6, 8 1.4]
sa tasmād enān yantīty āhuḥ | [ŚBM, 4, 6, 8 1.5]
yā ha dīkṣā sā niṣat tat sattraṃ tad ayanaṃ tat sattrāyaṇam | [ŚBM, 4, 6, 8 2.1]
atha yat tato yajñasyodṛcaṃ gatvottiṣṭhanti tad utthānam | [ŚBM, 4, 6, 8 2.2]
tasmād enān udasthur ity āhuḥ | [ŚBM, 4, 6, 8 2.3]
iti nu purastādvadanam | [ŚBM, 4, 6, 8 2.4]
atha dīkṣiṣyamāṇāḥ samavasyanti | [ŚBM, 4, 6, 8 3.1]
te yady agniṃ ceṣyamāṇā bhavanty araṇiṣv evāgnīnt samārohyopasamāyanti | [ŚBM, 4, 6, 8 3.2]
yatra prājāpatyena paśunā yakṣyamāṇā bhavanti mathitvopasamādhāyoddhṛtyāhavanīyaṃ yajanta etena prājāpatyena paśunā | [ŚBM, 4, 6, 8 3.3]
tasya śiro nidadhati | [ŚBM, 4, 6, 8 4.1]
teṣāṃ yadi tad ahar dīkṣā na samaity araṇiṣv evāgnīnt samārohya yathāyathaṃ viparetya juhvati | [ŚBM, 4, 6, 8 4.2]
atha yad ahar eṣāṃ dīkṣā samaity araṇiṣv evāgnīnt samārohyopasamāyanti yatra dīkṣiṣyamāṇā bhavanti | [ŚBM, 4, 6, 8 5.1]
gṛhapatir eva prathamo manthate madhyam prati śālāyāḥ | [ŚBM, 4, 6, 8 5.2]
athetareṣām ardhā dakṣiṇata upaviśanty ardhā uttarataḥ | [ŚBM, 4, 6, 8 5.3]
mathitvopasamādhāyaikaikam evolmukam ādāyopasamāyanti gṛhapater gārhapatyam | [ŚBM, 4, 6, 8 5.4]
gṛhapater eva gārhapatyād uddhṛtyāhavanīyaṃ dīkṣante | [ŚBM, 4, 6, 8 5.5]
teṣāṃ samāna āhavanīyo bhavati nānā gārhapatyā dīkṣopasatsu | [ŚBM, 4, 6, 8 5.6]
atha yad ahar eṣāṃ krayo bhavati tad ahar gārhapatyāṃ citim upadadhāty athetarebhya upavasathe dhiṣṇyān | [ŚBM, 4, 6, 8 6.1]
vaisarjinānāṃ kāle prācyaḥ patnya upasamāyanti | [ŚBM, 4, 6, 8 6.2]
prajahaty etān aparān agnīn | [ŚBM, 4, 6, 8 6.3]
huta eva vaisarjine | [ŚBM, 4, 6, 8 6.4]
rājānam praṇayati | [ŚBM, 4, 6, 8 7.1]
udyata evaiṣa āgnīdhrīyo 'gnir bhavati | [ŚBM, 4, 6, 8 7.2]
athaita ekaikam evolmukam ādāya yathādhiṣṇyaṃ viparāyanti | [ŚBM, 4, 6, 8 7.3]
tair eva teṣām ulmukaiḥ praghnantīti sa smāha yājñavalkyo ye tathā kurvantīti | [ŚBM, 4, 6, 8 7.4]
etan nv ekam ayanam | [ŚBM, 4, 6, 8 7.5]
athedaṃ dvitīyam | [ŚBM, 4, 6, 8 8.1]
araṇiṣv evāgnīnt samārohyopasamāyanti yatra prājāpatyena paśunā yakṣyamāṇā bhavanti | [ŚBM, 4, 6, 8 8.2]
mathitvopasamādhāyoddhṛtyāhavanīyaṃ yajanta etena prājāpatyena paśunā | [ŚBM, 4, 6, 8 8.3]
tasya śiro nidadhati | [ŚBM, 4, 6, 8 9.1]
teṣāṃ yadi tad ahar dīkṣā na samaity araṇiṣv evāgnīnt samārohya yathāyathaṃ viparetya juhvati | [ŚBM, 4, 6, 8 9.2]
atha yad ahar eṣāṃ dīkṣā samaity araṇiṣv evāgnīnt samārohyopasamāyanti yatra dīkṣiṣyamāṇā bhavanti | [ŚBM, 4, 6, 8 10.1]
gṛhapatir eva prathamo manthate 'thetare paryupaviśya manthante | [ŚBM, 4, 6, 8 10.2]
te jātaṃ jātam evānupraharanti gṛhapater gārhapatye | [ŚBM, 4, 6, 8 10.3]
gṛhapater eva gārhapatyād uddhṛtyāhavanīyaṃ dīkṣante | [ŚBM, 4, 6, 8 10.4]
teṣāṃ samāna āhavanīyo bhavati samāno gārhapatyo dīkṣopasatsu | [ŚBM, 4, 6, 8 10.5]
atha yad ahar eṣāṃ krayo bhavati tad ahar gārhapatyāṃ citim upadadhāty athetarebhya upavasathe dhiṣṇyān | [ŚBM, 4, 6, 8 11.1]
vaisarjinānāṃ kāle prācyaḥ patnya upasamāyanti | [ŚBM, 4, 6, 8 11.2]
prajahaty etam aparam agniṃ | [ŚBM, 4, 6, 8 11.3]
huta eva vaisarjine | [ŚBM, 4, 6, 8 11.4]
rājānam praṇayati | [ŚBM, 4, 6, 8 12.1]
udyata evaiṣa āgnīdhrīyo 'gnir bhavati | [ŚBM, 4, 6, 8 12.2]
athaita ekaikam evolmukam ādāya yathādhiṣṇyaṃ viparāyanti | [ŚBM, 4, 6, 8 12.3]
samadam u haiva te kurvanti | [ŚBM, 4, 6, 8 12.4]
samaddhainān vindati | [ŚBM, 4, 6, 8 12.5]
artukā ha bhavanti | [ŚBM, 4, 6, 8 12.6]
api ha tam ardhaṃ samad vindati yasminn ardhe yajante ye tathā kurvanti | [ŚBM, 4, 6, 8 12.7]
etad dvitīyam ayanam | [ŚBM, 4, 6, 8 12.8]
athedaṃ tṛtīyam | [ŚBM, 4, 6, 8 13.1]
gṛhapater evāraṇyoḥ saṃvadante | [ŚBM, 4, 6, 8 13.2]
ya ito 'gnir janiṣyate sa naḥ saha yad anena yajñena jeṣyāmo 'nena paśubandhena tan naḥ saha | [ŚBM, 4, 6, 8 13.3]
saha naḥ sādhukṛtyā | [ŚBM, 4, 6, 8 13.4]
ya eva pāpaṃ karavat tasyaiva tad ity evam uktvā gṛhapatir eva prathamaḥ samārohayate | [ŚBM, 4, 6, 8 13.5]
athetarebhyaḥ samārohayati | [ŚBM, 4, 6, 8 13.6]
svayaṃ vaiva samārohayante | [ŚBM, 4, 6, 8 13.7]
ta āyanti yatra prājāpatyena paśunā yakṣyamāṇā bhavanti | [ŚBM, 4, 6, 8 13.8]
mathitvopasamādhāyoddhṛtyāhavanīyaṃ yajanta etena prājāpatyena paśunā | [ŚBM, 4, 6, 8 13.9]
tasya śiro nidadhati | [ŚBM, 4, 6, 8 14.1]
teṣāṃ yadi tad ahar dīkṣā na samaity araṇiṣv evāgnīnt samārohya yathāyathaṃ viparetya juhvati | [ŚBM, 4, 6, 8 14.2]
atha yad ahar eṣāṃ dīkṣā samaiti gṛhapater evāraṇyoḥ saṃvadante | [ŚBM, 4, 6, 8 15.1]
ya ito 'gnir janiṣyate sa naḥ saha | [ŚBM, 4, 6, 8 15.2]
yad anena yajñena jeṣyāmo 'nena sattreṇa tan naḥ saha | [ŚBM, 4, 6, 8 15.3]
saha naḥ sādhukṛtyā | [ŚBM, 4, 6, 8 15.4]
ya eva pāpaṃ karavat tasyaiva tad ity evam uktvā gṛhapatir eva prathamaḥ samārohayate | [ŚBM, 4, 6, 8 15.5]
athetarebhyaḥ samārohayati | [ŚBM, 4, 6, 8 15.6]
svayaṃ vaiva samārohayante | [ŚBM, 4, 6, 8 15.7]
ta āyanti yatra dīkṣiṣyamāṇā bhavanti | [ŚBM, 4, 6, 8 15.8]
mathitvopasamādhāyoddhṛtyāhavanīyaṃ dīkṣante | [ŚBM, 4, 6, 8 15.9]
teṣāṃ samāna āhavanīyo bhavati samāno gārhapatyo dīkṣopasatsu | [ŚBM, 4, 6, 8 15.10]
atha yad ahar eṣāṃ krayo bhavati tad ahar gārhapatyāṃ citim upadadhāty athetarebhya upavasathe dhiṣṇyān | [ŚBM, 4, 6, 8 16.1]
vaisarjinānāṃ kāle prācyaḥ patnya upasamāyanti | [ŚBM, 4, 6, 8 16.2]
prajahaty etam aparam agnim | [ŚBM, 4, 6, 8 16.3]
huta eva vaisarjine | [ŚBM, 4, 6, 8 16.4]
rājānam praṇayati | [ŚBM, 4, 6, 8 17.1]
udyata evaiṣa āgnīdhrīyo 'gnir bhavati | [ŚBM, 4, 6, 8 17.2]
athaita ekaikam evolmukam ādāya yathādhiṣṇyaṃ viparāyanti | [ŚBM, 4, 6, 8 17.3]
tat tat kṛtaṃ nākṛtam | [ŚBM, 4, 6, 8 17.4]
yan nānādhiṣṇyā bhavanti varīyān ākāśo 'sat paricaraṇāyeti | [ŚBM, 4, 6, 8 17.5]
atha yan nānāpuroḍāśā bhūyo havir ucchiṣṭam asat samāptyā iti | [ŚBM, 4, 6, 8 17.6]
atha yena sattreṇa devāḥ kṣipra eva pāpmānam apāghnatemāṃ jitim ajayan yaiṣām iyaṃ jitis tad ata udyataḥ | [ŚBM, 4, 6, 8 18.1]
ekagṛhapatikā vai devā ekapuroḍāśā ekadhiṣṇyāḥ kṣipra eva pāpmānam apāghnata kṣipre prājāyanta | [ŚBM, 4, 6, 8 18.2]
tatho evaita ekagṛhapatikā ekapuroḍāśā ekadhiṣṇyāḥ kṣipra eva pāpmānam apaghnate kṣipre prajāyante | [ŚBM, 4, 6, 8 18.3]
athādaḥ pūrvasminn udīcīnavaṃśā śālā bhavati | [ŚBM, 4, 6, 8 19.1]
tan mānuṣam | [ŚBM, 4, 6, 8 19.2]
samāna āhavanīyo bhavati nānā gārhapatyāḥ | [ŚBM, 4, 6, 8 19.3]
tad vikṛṣṭam | [ŚBM, 4, 6, 8 19.4]
gṛhapater eva gārhapatye jāghanyā patnīḥ saṃyājayanti | [ŚBM, 4, 6, 8 19.5]
ājyenetare pratiyajanta āsate | [ŚBM, 4, 6, 8 19.6]
tad vikṛṣṭam | [ŚBM, 4, 6, 8 19.7]
athātra prācīnavaṃśā śālā bhavati | [ŚBM, 4, 6, 8 20.1]
tad devatrā | [ŚBM, 4, 6, 8 20.2]
samāna āhavanīyo bhavati samāno gārhapatyaḥ samāna āgnīdhrīyaḥ | [ŚBM, 4, 6, 8 20.3]
tad etat sattraṃ samṛddham | [ŚBM, 4, 6, 8 20.4]
yathaikāhaḥ samṛddha evaṃ tasya na hvalāsti | [ŚBM, 4, 6, 8 20.5]
tasyaiṣaiva samānyāvṛd yad anyad dhiṣṇyebhyaḥ | [ŚBM, 4, 6, 8 20.6]
{ŚBM, 4, 6, 9}
devā ha vai sattram āsata śriyaṃ gacchema yaśaḥ syāmānnādāḥ syāmeti | [ŚBM, 4, 6, 9 1.1]
tebhya etad annādyam abhijitam apācikramiṣat | [ŚBM, 4, 6, 9 1.2]
paśavo vā annam | [ŚBM, 4, 6, 9 1.3]
paśavo haivaibhyas tad apācikramiṣan | [ŚBM, 4, 6, 9 1.4]
yad vai na ime śrāntā na hiṃsyuḥ | [ŚBM, 4, 6, 9 1.5]
katham iva svin naḥ sakṣyanta iti | [ŚBM, 4, 6, 9 1.6]
ta ete gārhapatye dve āhutī ajuhavuḥ | [ŚBM, 4, 6, 9 2.1]
gṛhā vai gārhapatyaḥ | [ŚBM, 4, 6, 9 2.2]
gṛhā vai pratiṣṭhā | [ŚBM, 4, 6, 9 2.3]
tad enān gṛheṣv eva nyayacchan | [ŚBM, 4, 6, 9 2.4]
tathaibhya etad annādyam abhijitaṃ nāpākrāmat | [ŚBM, 4, 6, 9 2.5]
tatho eveme sattram āsate ye sattram āsate śriyaṃ gacchema yaśaḥ syāmānnādāḥ syāmeti | [ŚBM, 4, 6, 9 3.1]
tebhya etad annādyam abhijitam apacikramiṣati | [ŚBM, 4, 6, 9 3.2]
paśavo vā annam | [ŚBM, 4, 6, 9 3.3]
paśavo haivaibhyas tad apacikramiṣanti | [ŚBM, 4, 6, 9 3.4]
yad vai na ime śrāntā na hiṃsyuḥ | [ŚBM, 4, 6, 9 3.5]
katham iva svin naḥ sakṣyanta iti | [ŚBM, 4, 6, 9 3.6]
ta ete gārhapatye dve āhutī juhvati | [ŚBM, 4, 6, 9 4.1]
gṛhā vai gārhapatyaḥ | [ŚBM, 4, 6, 9 4.2]
gṛhā vai pratiṣṭhā | [ŚBM, 4, 6, 9 4.3]
tad enān gṛheṣv eva niyacchanti | [ŚBM, 4, 6, 9 4.4]
tathaibhya etad annādyam abhijitaṃ nāpakrāmati | [ŚBM, 4, 6, 9 4.5]
tatho evaitasmād etad annādyam upāhṛtam apacikramiṣati | [ŚBM, 4, 6, 9 5.1]
yad vai māyaṃ na hiṃsyāt | [ŚBM, 4, 6, 9 5.2]
katham iva svin mā sakṣyata iti | [ŚBM, 4, 6, 9 5.3]
tasya parastād evāgre 'lpaśa iva prāśnāti | [ŚBM, 4, 6, 9 6.1]
tad enad upanimadati | [ŚBM, 4, 6, 9 6.2]
tad veda na vai tathābhūd yathāmaṃsi | [ŚBM, 4, 6, 9 6.3]
na vai māhiṃsīd iti | [ŚBM, 4, 6, 9 6.4]
tad enam upāvaśrayate | [ŚBM, 4, 6, 9 6.5]
sa ha priya evānnasyānnādo bhavati ya evaṃ vidvān etasya vrataṃ śaknoti caritum | [ŚBM, 4, 6, 9 6.6]
tad vā etad daśame 'hant sattrotthānaṃ kriyate | [ŚBM, 4, 6, 9 7.1]
teṣām ekaika eva vācaṃyama āste vācam āpyāyayan | [ŚBM, 4, 6, 9 7.2]
tayāpīnayāyātayāmnyottaram ahas tanvate | [ŚBM, 4, 6, 9 7.3]
athetare visṛjyante samiddhārā vā svādhyāyaṃ vā | [ŚBM, 4, 6, 9 7.4]
tatrāpyaśnanti | [ŚBM, 4, 6, 9 7.5]
te 'parāhṇa upasametyāpa upaspṛśya patnīśālaṃ samprapadyante | [ŚBM, 4, 6, 9 8.1]
teṣu samanvārabdheṣv ete āhutī juhotīha ratir iha ramadhvam iha dhṛtir iha svadhṛtiḥ svāheti | [ŚBM, 4, 6, 9 8.2]
paśūn evaitad āha | [ŚBM, 4, 6, 9 8.3]
paśūn evaitad ātman niyacchante | [ŚBM, 4, 6, 9 8.4]
atha dvitīyāṃ juhoty upasṛjan dharuṇam mātra iti | [ŚBM, 4, 6, 9 9.1]
agnim evaitat pṛthivyā upasṛjann āha | [ŚBM, 4, 6, 9 9.2]
dharuṇo mātaraṃ dhayann ity agnim evaitat pṛthivīṃ dhayantam āha | [ŚBM, 4, 6, 9 9.3]
rāyaspoṣam asmāsu dīdharat svāheti | [ŚBM, 4, 6, 9 9.4]
paśavo vai rāyaspoṣaḥ | [ŚBM, 4, 6, 9 9.5]
paśūn evaitad ātman niyacchante | [ŚBM, 4, 6, 9 9.6]
te prāñca upaniṣkrāmanti | [ŚBM, 4, 6, 9 10.1]
te paścāt prāñco havirdhāne samprapadyante purastād vai pratyañcas taṃsyamānā athaivaṃ satrotthāne | [ŚBM, 4, 6, 9 10.2]
ta uttarasya havirdhānasya jaghanyāyāṃ kūbaryāṃ sāmābhigāyanti sattrasya ṛddhir iti | [ŚBM, 4, 6, 9 11.1]
rāddhim evaitad abhyuttiṣṭhanti | [ŚBM, 4, 6, 9 11.2]
uttaraveder vottarāyāṃ śroṇau | [ŚBM, 4, 6, 9 11.3]
itaraṃ tu kṛtataram | [ŚBM, 4, 6, 9 11.4]
yad uttarasya havirdhānasya jaghanyāyāṃ kūbaryām | [ŚBM, 4, 6, 9 12.1]
aganma jyotir amṛtā abhūmeti | [ŚBM, 4, 6, 9 12.2]
jyotir vā ete bhavanty amṛtā bhavanti ye sattram āsate | [ŚBM, 4, 6, 9 12.3]
divam pṛthivyā adhyāruhāmeti | [ŚBM, 4, 6, 9 12.4]
divaṃ vā ete pṛthivyā adhyārohanti ye sattram āsate | [ŚBM, 4, 6, 9 12.5]
avidāma devān iti | [ŚBM, 4, 6, 9 12.6]
vindanti hi devān | [ŚBM, 4, 6, 9 12.7]
svar jyotir iti trir nidhanam upāvayanti | [ŚBM, 4, 6, 9 12.8]
svar hy ete jyotir hy ete bhavanti | [ŚBM, 4, 6, 9 12.9]
tad yad evaitasya sāmno rūpaṃ tad evaite bhavanti ye sattram āsate | [ŚBM, 4, 6, 9 12.10]
te dakṣiṇasya havirdhānasyādho 'dho 'kṣam sarpanti | [ŚBM, 4, 6, 9 13.1]
sa yathāhis tvaco nirmucyetaivaṃ sarvasmāt pāpmano nirmucyante | [ŚBM, 4, 6, 9 13.2]
atichandasā sarpanti | [ŚBM, 4, 6, 9 13.3]
eṣā vai sarvāṇi chandāṃsi yad atichandāḥ | [ŚBM, 4, 6, 9 13.4]
tathainān pāpmā nānvatyeti | [ŚBM, 4, 6, 9 13.5]
tasmād atichandasā sarpanti | [ŚBM, 4, 6, 9 13.6]
te sarpanti | [ŚBM, 4, 6, 9 14.1]
yuvaṃ tam indrāparvatā puroyudhā yo naḥ pṛtanyād apa taṃ tam iddhataṃ | [ŚBM, 4, 6, 9 14.2]
vajreṇa taṃ tam iddhatam | [ŚBM, 4, 6, 9 14.3]
dūre cattāya chantsad gahane yad inakṣat | [ŚBM, 4, 6, 9 14.4]
asmākaṃ śatrūn pari śūra viśvato darmā darṣīṣṭa viśvata iti | [ŚBM, 4, 6, 9 14.5]
te prāñca upaniṣkrāmanti | [ŚBM, 4, 6, 9 15.1]
te purastāt pratyañcaḥ sadaḥ samprapadyante paścād vai prāñcas taṃsyamānāḥ | [ŚBM, 4, 6, 9 15.2]
athaivaṃ satrotthāne | [ŚBM, 4, 6, 9 15.3]
te yathādhiṣṇyam evopaviśanti | [ŚBM, 4, 6, 9 16.1]
devebhyo ha vai vāco raso 'bhijito 'pacikramiṣāṃcakāra | [ŚBM, 4, 6, 9 16.2]
sa imām eva parāṅ atyasisṛpsat | [ŚBM, 4, 6, 9 16.3]
iyaṃ vai vāk | [ŚBM, 4, 6, 9 16.4]
tasyā eṣa raso yad oṣadhayo yad vanaspatayaḥ | [ŚBM, 4, 6, 9 16.5]
tam etena sāmnāpnuvan | [ŚBM, 4, 6, 9 16.6]
sa enān āpto 'bhyāvartata | [ŚBM, 4, 6, 9 16.7]
tasmād asyām ūrdhvā oṣadhayo jāyanta ūrdhvā vanaspatayaḥ | [ŚBM, 4, 6, 9 16.8]
tatho evaitebhya etad vāco raso 'bhijito 'pacikramiṣati | [ŚBM, 4, 6, 9 16.9]
sa imām eva parāṅ atisisṛpsati | [ŚBM, 4, 6, 9 16.10]
iyaṃ vai vāk | [ŚBM, 4, 6, 9 16.11]
tasyā eṣa raso yad oṣadhayo yad vanaspatayaḥ | [ŚBM, 4, 6, 9 16.12]
tam etena sāmnāpnuvanti | [ŚBM, 4, 6, 9 16.13]
sa enān āpto 'bhyāvartate | [ŚBM, 4, 6, 9 16.14]
tasmād asyām ūrdhvā oṣadhayo jāyanta ūrdhvā vanaspatayaḥ | [ŚBM, 4, 6, 9 16.15]
sarparājñyā ṛkṣu stuvate | [ŚBM, 4, 6, 9 17.1]
iyaṃ vai pṛthivī sarparājñī | [ŚBM, 4, 6, 9 17.2]
tad anayaivaitat sarvam āpnuvanti | [ŚBM, 4, 6, 9 17.3]
svayaṃprastutam anupagītaṃ yathā nānya upaśṛṇuyāt | [ŚBM, 4, 6, 9 17.4]
ati ha recayed yad anyaḥ prastuyāt | [ŚBM, 4, 6, 9 17.5]
atirecayed yad anya upagāyet | [ŚBM, 4, 6, 9 17.6]
atirecayed yad anya upaśṛṇuyāt | [ŚBM, 4, 6, 9 17.7]
tasmāt svayaṃprastutam anupagītam | [ŚBM, 4, 6, 9 17.8]
caturhotṝn hotā vyācaṣṭe | [ŚBM, 4, 6, 9 18.1]
etad evaitat stutam anuśaṃsati | [ŚBM, 4, 6, 9 18.2]
yadi hotā na vidyād gṛhapatir vyācakṣīta | [ŚBM, 4, 6, 9 18.3]
hotus tv eva vyākhyānam | [ŚBM, 4, 6, 9 18.4]
athādhvaryoḥ pratigaro 'rātsur ime yajamānā bhadram ebhyo 'bhūd iti | [ŚBM, 4, 6, 9 19.1]
kalyāṇam evaitan mānuṣyai vāco vadati | [ŚBM, 4, 6, 9 19.2]
atha vākovākye brahmodyaṃ vadanti | [ŚBM, 4, 6, 9 20.1]
sarvaṃ vai teṣām āptam bhavati sarvaṃ jitaṃ ye sattram āsate | [ŚBM, 4, 6, 9 20.2]
acāriṣur yajurbhiḥ | [ŚBM, 4, 6, 9 20.3]
tat tāny āpaṃs tad avārutsata | [ŚBM, 4, 6, 9 20.4]
aśaṃsiṣur ṛcaḥ | [ŚBM, 4, 6, 9 20.5]
tat tā āpaṃs tad avārutsata | [ŚBM, 4, 6, 9 20.6]
astoṣata sāmabhiḥ | [ŚBM, 4, 6, 9 20.7]
tat tāny āpaṃs tadavārutsata | [ŚBM, 4, 6, 9 20.8]
athaiṣām etad evānāptam anavaruddhaṃ bhavati yad vākovākyaṃ brāhmaṇam | [ŚBM, 4, 6, 9 20.9]
tad evaitenāpnuvanti tad avarundhate | [ŚBM, 4, 6, 9 20.10]
audumbarīm upasaṃsṛpya vācaṃ yacchanti | [ŚBM, 4, 6, 9 21.1]
viduhanti vā ete yajñaṃ nirdhayanti ye vācā yajñaṃ tanvate | [ŚBM, 4, 6, 9 21.2]
vāgghi yajñaḥ | [ŚBM, 4, 6, 9 21.3]
tām eṣām puraikaika eva vācaṃyama āste vācam āpyāyayan | [ŚBM, 4, 6, 9 21.4]
tayāpīnayāyātayāmnyottaram ahas tanvate | [ŚBM, 4, 6, 9 21.5]
athātra sarvaiva vāg āptā bhavaty apavṛktā | [ŚBM, 4, 6, 9 21.6]
tāṃ sarva eva vācaṃyamā vācam āpyāyayanti | [ŚBM, 4, 6, 9 21.7]
tayāpīnayāyātayāmnyātirātraṃ tanvate | [ŚBM, 4, 6, 9 21.8]
audumbarīm anvārabhyāsate | [ŚBM, 4, 6, 9 22.1]
annaṃ vā ūrg udumbaraḥ | [ŚBM, 4, 6, 9 22.2]
ūrjaivaitad vācam āpyāyayanti | [ŚBM, 4, 6, 9 22.3]
te 'stamite prāñca upaniṣkrāmanti | [ŚBM, 4, 6, 9 23.1]
te jaghanenāhavanīyam āsate 'greṇa havirdhāne | [ŚBM, 4, 6, 9 23.2]
tān vācaṃyamān eva vācaṃyamaḥ pratiprasthātā vasatīvarībhir abhipariharati | [ŚBM, 4, 6, 9 23.3]
te yatkāmā āsīraṃs tena vācaṃ visṛjeran | [ŚBM, 4, 6, 9 23.4]
kāmair ha sma vai purarṣayaḥ sattram āsate 'sau naḥ kāmaḥ sa naḥ samṛdhyatām iti | [ŚBM, 4, 6, 9 23.5]
yady u anekakāmāḥ syur lokakāmā vā prajākāmā vā paśukāmā vā | [ŚBM, 4, 6, 9 23.6]
anenaiva vācaṃ visṛjeran bhūr bhuvaḥ svar iti | [ŚBM, 4, 6, 9 24.1]
tat satyenaivaitad vācaṃ samardhayanti | [ŚBM, 4, 6, 9 24.2]
tayā samṛddhayāśiṣa āśāsate | [ŚBM, 4, 6, 9 24.3]
suprajāḥ prajābhiḥ syāmeti tat prajām āśāsate | [ŚBM, 4, 6, 9 24.4]
suvīrā vīrair iti tad vīrān āśāsate | [ŚBM, 4, 6, 9 24.5]
supoṣāḥ poṣair iti tat puṣṭim āśāsate | [ŚBM, 4, 6, 9 24.6]
atha gṛhapatiḥ subrahmaṇyām āhvayati yaṃ vā gṛhapatir brūyāt | [ŚBM, 4, 6, 9 25.1]
pṛthag u haivaike subrahmaṇyām āhvayanti | [ŚBM, 4, 6, 9 25.2]
gṛhapatis tv eva subrahmaṇyām āhvayed yam vā gṛhapatir brūyāt | [ŚBM, 4, 6, 9 25.3]
tasmint samupahavam iṣṭvā samidho 'bhyādadhati | [ŚBM, 4, 6, 9 25.4]
{ŚBM, 5, 1, 1}
devāśca vā asurāśca | [ŚBM, 5, 1, 1 1.1]
ubhaye prājāpatyāḥ paspṛdhire tato 'surā atimānenaiva kasminnu vayaṃ juhuyāmeti sveṣvevāsyeṣu juhvataścerus te 'timānenaiva parābabhūvus tasmānnātimanyeta parābhavasya haitan mukhaṃ yad atimānaḥ | [ŚBM, 5, 1, 1 1.2]
atha devāḥ | [ŚBM, 5, 1, 1 2.1]
anyonyasminneva juhvataścerus tebhyaḥ prajāpatirātmānam pradadau yajño haiṣāmāsa yajño hi devānām annam | [ŚBM, 5, 1, 1 2.2]
te hocuḥ | [ŚBM, 5, 1, 1 3.1]
kasya na idam bhaviṣyatīti te mama mametyeva na saṃpādayāṃcakrus te hāsampādyocur ājim evāsminn ajāmahai sa yo na ujjeṣyati tasya na idam bhaviṣyatīti tatheti tasminn ājim ājanta | [ŚBM, 5, 1, 1 3.2]
sa bṛhaspatiḥ | [ŚBM, 5, 1, 1 4.1]
savitārameva prasavāyopādhāvat savitā vai devānām prasavitedam me prasuva tvatprasūta idam ujjayānīti tad asmai savitā prasavitā prāsuvat tat savitṛprasūta udajayat sa idaṃ sarvam abhavat sa idaṃ sarvamudajayat prajāpatiṃ hyudajayat sarvam u hyevedam prajāpatis teneṣṭvaitām evordhvāṃ diśam udakrāmat tasmād yaś ca veda yaśca naiṣordhvā bṛhaspater dig ity evāhuḥ | [ŚBM, 5, 1, 1 4.2]
tadye ha sma purā vājapeyena yajante | [ŚBM, 5, 1, 1 5.1]
etāṃ ha smaivordhvāṃ diśamutkrāmanti tata aupāvinaiva jānaśruteyena pratyavarūḍhaṃ tato 'rvācīnam pratyavarohanti | [ŚBM, 5, 1, 1 5.2]
tenendro 'yajata | [ŚBM, 5, 1, 1 6.1]
sa idaṃ sarvamabhavat sa idaṃ sarvamudajayat prajāpatiṃ hyudajayat sarvam u hyevedam prajāpatis teneṣṭvaitāmevordhvāṃ diśamudakrāmat | [ŚBM, 5, 1, 1 6.2]
tadye ha sma purā vājapeyena yajante | [ŚBM, 5, 1, 1 7.1]
etāṃ ha smaivordhvāṃ diśamutkrāmanti tata aupāvinaiva jānaśruteyena pratyavarūḍhaṃ tato 'rvācīnam pratyavarohanti | [ŚBM, 5, 1, 1 7.2]
sa yo vājapeyena yajate | [ŚBM, 5, 1, 1 8.1]
sa idaṃ sarvam bhavati sa idaṃ sarvamujjayati prajāpatiṃ hyujjayati sarvam u hyevedam prajāpatiḥ | [ŚBM, 5, 1, 1 8.2]
tadāhuḥ | [ŚBM, 5, 1, 1 9.1]
na vājapeyena yajeta sarvaṃ vā eṣa idamujjayati yo vājapeyena yajate prajāpatiṃ hyujjayati sarvam u hyevedam prajāpatiḥ sa iha na kiṃcana pariśinaṣṭi tasyeśvaraḥ prajā pāpīyasī bhavitoriti | [ŚBM, 5, 1, 1 9.2]
tad u vai yajetaiva | [ŚBM, 5, 1, 1 10.1]
ya evam etaṃ yajñaṃ kﾱptaṃ vidyur ṛkto yajuṣṭaḥ sāmato ye prajajñayasta enaṃ yājayeyur eṣā ha tvetasya yajñasya samṛddhiryadenaṃ vidvāṃso yājayanti tasmād u yajetaiva | [ŚBM, 5, 1, 1 10.2]
sa vā eṣa brāhmaṇasyaiva yajñaḥ | [ŚBM, 5, 1, 1 11.1]
yad enena bṛhaspatirayajata brahma hi bṛhaspatirbrahma hi brāhmaṇo 'tho rājanyasya yad enenendro 'yajata kṣatraṃ hīndraḥ kṣatraṃ rājanyaḥ | [ŚBM, 5, 1, 1 11.2]
rājña eva rājasūyam | [ŚBM, 5, 1, 1 12.1]
rājā vai rājasūyeneṣṭvā bhavati na vai brāhmaṇo rājyāyālamavaraṃ vai rājasūyam paraṃ vājapeyam | [ŚBM, 5, 1, 1 12.2]
rājā vai rājasūyeneṣṭvā bhavati | [ŚBM, 5, 1, 1 13.1]
samrāḍ vājapeyenāvaraṃ hi rājyam paraṃ sāmrājyaṃ kāmayeta vai rājā samrāḍ bhavitum avaraṃ hi rājyam paraṃ sāmrājyaṃ na samrāṭkāmayeta rājā bhavitum avaraṃ hi rājyam paraṃ sāmrājyam | [ŚBM, 5, 1, 1 13.2]
sa yo vājapeyeneṣṭvā samrāḍ bhavati | [ŚBM, 5, 1, 1 14.1]
sa idaṃ sarvaṃ saṃvṛṅkte sa karmaṇaḥ karmaṇaḥ purastādetāṃ sāvitrīmāhutiṃ juhoti deva savitaḥ prasuva yajñam prasuva yajñapatim bhagāyeti | [ŚBM, 5, 1, 1 14.2]
tadyathaivādo bṛhaspatiḥ | [ŚBM, 5, 1, 1 15.1]
savitāram prasavāyopādhāvatsavitā vai devānām prasavitedam me prasuva tvatprasūta idamujjayānīti tadasmai savitā prasavitā prāsuvat tat savitṛprasūta udajayad evamevaiṣa etat savitārameva prasavāyopadhāvati savitā vai devānām prasavitedam me prasuva tvatprasūta idamujjayānīti tad asmai savitā prasavitā prasauti tatsavitṛprasūta ujjayati | [ŚBM, 5, 1, 1 15.2]
tasmādāha | [ŚBM, 5, 1, 1 16.1]
deva savitaḥ prasuva yajñam prasuva yajñapatim bhagāya divyo gandharvaḥ ketapūḥ ketaṃ naḥ punātu vācaspatir vājaṃ naḥ svadatu svāheti prajāpatirvai vācaspatir annaṃ vājaḥ prajāpatirna idamadyānnaṃ svadatv ity evaitad āha sa etāmevāhutiṃ juhoty ā śvaḥsutyāyā etaddhyasyaitat karmārabdham bhavati prasanna etaṃ yajñam bhavati | [ŚBM, 5, 1, 1 16.2]
{ŚBM, 5, 1, 2}
aṃśuṃ gṛhṇāti | [ŚBM, 5, 1, 2 1.1]
sarvatvāyaiva tasmād vā aṃśuṃ gṛhṇāty athaitān prajñātānevāgniṣṭomikān grahān gṛhṇātyāgrayaṇāt | [ŚBM, 5, 1, 2 1.2]
atha pṛṣṭhyāngṛhṇāti | [ŚBM, 5, 1, 2 2.1]
tadyadevaitairdevā udajayaṃs tad evaiṣa etairujjayati | [ŚBM, 5, 1, 2 2.2]
atha ṣoḍaśinaṃ gṛhṇāti | [ŚBM, 5, 1, 2 3.1]
tadyadevaitenendra udajayat tad evaiṣa etenojjayati | [ŚBM, 5, 1, 2 3.2]
athaitānpañca vājapeyagrahāngṛhṇāti | [ŚBM, 5, 1, 2 4.1]
dhruvasadaṃ tvā nṛṣadam manaḥsadam upayāmagṛhīto 'sīndrāya tvā juṣṭaṃ gṛhṇāmy eṣa te yonir indrāya tvā juṣṭatamamiti sādayaty eṣāṃ vai lokānāmayameva dhruva iyam pṛthivīmam evaitena lokamujjayati | [ŚBM, 5, 1, 2 4.2]
apsuṣadam tvā ghṛtasadaṃ vyomasadam upayāmagṛhīto 'sīndrāya tvā juṣṭaṃ gṛhṇāmyeṣa te yonir indrāya tvā juṣṭatamamiti sādayaty eṣāṃ vai lokānāmayameva vyomedam antarikṣam antarikṣalokam evaitenojjayati | [ŚBM, 5, 1, 2 5.1]
pṛthivisadaṃ tvāntarikṣasadaṃ divisadaṃ devasadaṃ nākasadamupayāmagṛhīto 'sīndrāya tvā juṣṭaṃ gṛhṇāmy eṣa te yonir indrāya tvā juṣṭatamamiti sādayaty eṣa vai devasan nākasad eṣa eva devaloko devalokamevaitenojjayati | [ŚBM, 5, 1, 2 6.1]
apāṃ rasamudvayasaṃ sūrye santaṃ samāhitam apāṃ rasasya yo rasastaṃ vo gṛhṇāmy uttamam upayāmagṛhīto 'sīndrāya tvā juṣṭaṃ gṛhṇāmy eṣa te yonir indrāya tvā juṣṭatamamiti sādayaty eṣa vā apāṃ raso yo 'yam pavate sa eṣa sūrye samāhitaḥ sūryāt pavata etamevaitena rasamujjayati | [ŚBM, 5, 1, 2 7.1]
grahā ūrjāhutayaḥ | [ŚBM, 5, 1, 2 8.1]
vyanto viprāya matiṃ teṣāṃ viśipriyāṇāṃ vo 'ham iṣam ūrjaṃ samagrabham upayāmagṛhīto 'sīndrāya tvā juṣṭameṣa te yonir indrāya tvā juṣṭatamamiti sādayaty ūrg vai raso rasamevaitenojjayati | [ŚBM, 5, 1, 2 8.2]
tānvā etān | [ŚBM, 5, 1, 2 9.1]
pañca vājapeyagrahān gṛhṇāti prajāpatiṃ vā eṣa ujjayati yo vājapeyena yajate saṃvatsaro vai prajāpatiḥ pañca vā ṛtavaḥ saṃvatsarasya tatprajāpatimujjayati tasmātpañca vājapeyagrahāngṛhṇāti | [ŚBM, 5, 1, 2 9.2]
atha saptadaśa somagrahāngṛhṇāti | [ŚBM, 5, 1, 2 10.1]
saptadaśa surāgrahān prajāpatervā ete andhasī yatsomaśca surā ca tataḥ satyaṃ śrīrjyotiḥ somo 'nṛtam pāpmā tamaḥ suraite evaitad ubhe andhasī ujjayati sarvaṃ vā eṣa idamujjayati yo vājapeyena yajate prajāpatiṃ hyujjayati sarvam u hyevedam prajāpatiḥ | [ŚBM, 5, 1, 2 10.2]
sa yatsaptadaśa | [ŚBM, 5, 1, 2 11.1]
somagrahāngṛhṇāti saptadaśo vai prajāpatiḥ prajāpatiryajñaḥ sa yāvān eva yajño yāvaty asya mātrā tāvataivāsyaitat satyaṃ śriyaṃ jyotirujjayati | [ŚBM, 5, 1, 2 11.2]
atha yatsaptadaśa | [ŚBM, 5, 1, 2 12.1]
surāgrahāngṛhṇāti saptadaśo vai prajāpatiḥ prajāpatir yajñaḥ sa yāvāneva yajño yāvaty asya mātrā tāvataivāsyaitad anṛtam pāpmānaṃ tama ujjayati | [ŚBM, 5, 1, 2 12.2]
ta ubhaye catustriṃśadgrahāḥ sampadyante | [ŚBM, 5, 1, 2 13.1]
trayastriṃśadvai devāḥ prajāpatiś catustriṃśas tat prajāpatimujjayati | [ŚBM, 5, 1, 2 13.2]
atha yatra rājānaṃ krīṇāti | [ŚBM, 5, 1, 2 14.1]
taddakṣiṇataḥ prativeśataḥ keśavāt puruṣāt sīsena parisrutaṃ krīṇāti na vā eṣa strī na pumān yat keśavaḥ puruṣo yadaha pumāṃs tena na strī yad u keśavastena na pumān naitad ayo na hiraṇyaṃ yat sīsaṃ naiṣa somo na surā yat parisrut tasmātkeśavāt puruṣāt sīsena parisrutaṃ krīṇāti | [ŚBM, 5, 1, 2 14.2]
atha pūrvedyuḥ | [ŚBM, 5, 1, 2 15.1]
dvau kharau kurvanti puro 'kṣamevānyam paścādakṣamanyaṃ net somagrahāṃśca surāgrahāṃśca saha sādayāmeti tasmāt pūrvedyur dvau kharau kurvanti puro 'kṣamevānyam paścādakṣamanyam | [ŚBM, 5, 1, 2 15.2]
atha yatra pūrvayā dvārā | [ŚBM, 5, 1, 2 16.1]
vasatīvarīḥ prapādayanti tad aparayā dvārā neṣṭā parisrutam prapādayati dakṣiṇataḥ pātrāṇyabhyavaharanti puro'kṣameva pratyaṅṅāsīno 'dhvaryuḥ somagrahāngṛhṇāti paścādakṣam prāṅāsīno neṣṭā surāgrahānt somagraham evādhvaryurgṛhṇāti surāgrahaṃ neṣṭā somagrahamevādhvaryur gṛhṇāti surāgrahaṃ neṣṭaivam evainān vyatyāsaṃ gṛhṇītaḥ | [ŚBM, 5, 1, 2 16.2]
na pratyañcam akṣam adhvaryuḥ | [ŚBM, 5, 1, 2 17.1]
somagrahamatiharati na prāñcamakṣaṃ neṣṭā surāgrahaṃ nejjyotiśca tamaśca saṃsṛjāveti | [ŚBM, 5, 1, 2 17.2]
uparyuparyevākṣam adhvaryuḥ | [ŚBM, 5, 1, 2 18.1]
somagrahaṃ dhārayaty adho 'dho 'kṣaṃ neṣṭā surāgrahaṃ sampṛcau sthaḥ sam mā bhadreṇa pṛṅktam iti net pāpamiti bravāveti tau punar viharato vipṛcau stho vi mā pāpmanā pṛṅktamiti tad yatheṣīkām muñjād vivṛhed evamenaṃ sarvasmātpāpmano vivṛhatas tasminna tāvaccanaino bhavati yāvattṛṇasyāgraṃ tau sādayataḥ | [ŚBM, 5, 1, 2 18.2]
athādhvaryuḥ | [ŚBM, 5, 1, 2 19.1]
hiraṇyapātreṇa madhugrahaṃ gṛhṇāti tam madhye somagrahāṇāṃ sādayaty athokthyaṃ gṛhṇātyatha dhruvam athaitānt somagrahān uttame stotra ṛtvijāṃ camaseṣu vyavanīya juhvati tānbhakṣayanty atha mādhyandine savane madhugrahasya ca surāgrahāṇāṃ codyate tasyātaḥ | [ŚBM, 5, 1, 2 19.2]
{ŚBM, 5, 1, 3}
āgneyamagniṣṭoma ālabhate | [ŚBM, 5, 1, 3 1.1]
agnirvā agniṣṭomo 'gniṣṭomamevaitenojjayaty aindrāgnam ukthebhya ālabhata aindrāgnāni vā ukthāny ukthānyevaitenojjayaty aindraṃ ṣoḍaśina ālabhata indro vai ṣoḍaśī ṣoḍaśinamevaitenojjayati | [ŚBM, 5, 1, 3 1.2]
sārasvataṃ saptadaśāya stotrāyālabhate | [ŚBM, 5, 1, 3 2.1]
tad etad anatirātre sati rātre rūpaṃ kriyate prajāpatiṃ vā eṣa ujjayati yo vājapeyena yajate saṃvatsaro vai prajāpatis tad etena sārasvatena rātrimujjayati tasmād etad anatirātre sati rātre rūpaṃ kriyate | [ŚBM, 5, 1, 3 2.2]
atha marudbhya ujjeṣebhyaḥ | [ŚBM, 5, 1, 3 3.1]
vaśām pṛśnimālabhata iyaṃ vai vaśā pṛśnir yad idam asyām mūli cāmūlaṃ cānnādyam pratiṣṭhitaṃ teneyaṃ vaśā pṛśnirannaṃ vā eṣa ujjayati yo vājapeyena yajate 'nnapeyaṃ ha vai nāmaitad yad vājapeyaṃ viśo vai maruto 'nnaṃ vai viśa ujjeṣebhya ityujjityā eva durvede ujjeṣavatyau yājyānuvākye yadyujjeṣavatyau na vindedapi ye eva ke ca mārutyau syātāṃ durvedo eva vaśā pṛśniryadi vaśām pṛśniṃ na vindedapi yaiva kā ca vaśā syāt | [ŚBM, 5, 1, 3 3.2]
tasyā āvṛt | [ŚBM, 5, 1, 3 4.1]
yatra hotā māhendraṃ grahamanuśaṃsati tadasyai vapayā pracareyureṣa vā indrasya niṣkevalyo graho yanmāhendro 'pyasyaitanniṣkevalyameva stotraṃ niṣkevalyaṃ śastram indro vai yajamānastanmadhyata evaitadyajamāne vīryaṃ dadhāti tasmādasyā atra vapayā pracareyuḥ | [ŚBM, 5, 1, 3 4.2]
dvedhāvadānāni śrapayanti | [ŚBM, 5, 1, 3 5.1]
tato 'rdhānāṃ juhvāmupastīrya dvirdviravadyati sakṛdabhighārayati pratyanakty avadānāny athopabhṛti sakṛtsakṛdavadyati dvirabhighārayati na pratyanaktyavadānāni tadyadardhānāṃ dvirdviravadyati tathaiṣā kṛtsnā bhavaty atha yadetaiḥ pracarati tena daivīṃ viśamujjayatyathārdhāni mānuṣyai viśa upaharati teno mānuṣīṃ viśamujjayati | [ŚBM, 5, 1, 3 5.2]
tad u tathā na kuryāt | [ŚBM, 5, 1, 3 6.1]
hvalati vā eṣa yo yajñapathād ety eti vā eṣa yajñapathādya evaṃ karoti tasmād yatraivetareṣām paśūnāṃ vapābhiḥ pracaranti tadevaitasyai vapayā pracareyur ekadhāvadānāni śrapayanti na mānuṣyai viśa upaharanti | [ŚBM, 5, 1, 3 6.2]
atha saptadaśa prājāpatyānpaśūnālabhate | [ŚBM, 5, 1, 3 7.1]
te vai sarve tūparā bhavanti sarve śyāmāḥ sarve muṣkarāḥ prajāpatiṃ vā eṣa ujjayati yo vājapeyena yajate 'nnaṃ vai prajāpatiḥ paśurvā annaṃ tatprajāpatimujjayati somo vai prajāpatiḥ paśurvai pratyakṣaṃ somas tat pratyakṣam prajāpatim ujjayati saptadaśa bhavanti saptadaśo vai prajāpatis tat prajāpatim ujjayati | [ŚBM, 5, 1, 3 7.2]
te vai sarve tūparā bhavanti | [ŚBM, 5, 1, 3 8.1]
puruṣo vai prajāpaternediṣṭhaṃ so 'yaṃ tūparo 'viṣāṇastūparo vā aviṣāṇaḥ prajāpatiḥ prājāpatyā ete tasmātsarve tūparā bhavanti | [ŚBM, 5, 1, 3 8.2]
sarve śyāmāḥ | [ŚBM, 5, 1, 3 9.1]
dve vai śyāmasya rūpe śuklaṃ caiva loma kṛṣṇaṃ ca dvandvaṃ vai mithunam prajananam prajananam prajāpatiḥ prājāpatyā ete tasmātsarve śyāmā bhavanti | [ŚBM, 5, 1, 3 9.2]
sarve muṣkarāḥ | [ŚBM, 5, 1, 3 10.1]
prajananaṃ vai muṣkaraḥ prajananam prajāpatiḥ prājāpatyā ete tasmātsarve muṣkarā bhavanti durvedā evaṃsamṛddhāḥ paśavo yadyevaṃsamṛddhān na vinded api katipayā evaivaṃsamṛddhāḥ syuḥ sarvam u hyevedam prajāpatiḥ | [ŚBM, 5, 1, 3 10.2]
taddhaike | [ŚBM, 5, 1, 3 11.1]
vāca uttamamālabhante yadi vai prajāpateḥ paramasti vāgeva tad etad vācam ujjayāma iti vadantas tad u tathā na kuryāt sarvaṃ vā idam prajāpatir yad ime lokā yadidaṃ kiṃ ca sā yad evaiṣu lokeṣu vāg vadati tad vācam ujjayati tasmād u tannādriyeta | [ŚBM, 5, 1, 3 11.2]
teṣāmāvṛt | [ŚBM, 5, 1, 3 12.1]
yatra maitrāvaruṇo vāmadevyam anuśaṃsati tadeṣāṃ vapābhiḥ pracareyuḥ prajananaṃ vai vāmadevyam prajananam prajāpatiḥ prājāpatyā ete tasmādeṣāṃ vapābhiratra pracareyuḥ | [ŚBM, 5, 1, 3 12.2]
atheṣṭā anuyājā bhavanti | [ŚBM, 5, 1, 3 13.1]
avyūḍhe srucāv athaiṣāṃ havirbhiḥ pracaranti so 'nto 'nto vai prajāpatis tad antata evaitat prajāpatim ujjayaty atha yat purā pracared yathā yam adhvānam eṣyant syāt taṃ gatvā sa kva tataḥ syād evaṃ tat tasmād eṣām atra havirbhiḥ pracaranti | [ŚBM, 5, 1, 3 13.2]
tad u tathā na kuryāt | [ŚBM, 5, 1, 3 14.1]
hvalati vā eṣa yo yajñapathād ety eti vā eṣa yajñapathād ya evaṃ karoti tasmād yatraivetareṣām paśūnāṃ vapābhiḥ pracaranti tadevaiteṣāṃ vapābhiḥ pracareyur yatraivetareṣām paśūnāṃ havirbhiḥ pracaranti tadevaiteṣāṃ haviṣā pracareyur ekānuvākyā ekā yājyaikadevatyā hi prajāpataya ity upāṃśūktvā chāgānāṃ haviṣo 'nubrūhīti prajāpataya ityupāṃśūktvā chāgānāṃ haviḥ prasthitam preṣyeti vaṣaṭkṛte juhoti | [ŚBM, 5, 1, 3 14.2]
{ŚBM, 5, 1, 4}
taṃ vai mādhyandine savane 'bhiṣiñcati | [ŚBM, 5, 1, 4 1.1]
mādhyandine savana ājiṃ dhāvanty eṣa vai prajāpatirya eṣa yajñas tāyate yasmād imāḥ prajāḥ prajātā etam v evāpy etarhyanu prajāyante tanmadhyata evaitatprajāpatimujjayati | [ŚBM, 5, 1, 4 1.2]
agṛhīte māhendre | [ŚBM, 5, 1, 4 2.1]
eṣa vā indrasya niṣkevalyo graho yanmāhendro 'pyasyaitan niṣkevalyam eva stotraṃ niṣkevalyaṃ śastram indro vai yajamānas tad enaṃ sva evāyatane 'bhiṣiñcati tasmād agṛhīte māhendre | [ŚBM, 5, 1, 4 2.2]
atha ratham upāvaharati | [ŚBM, 5, 1, 4 3.1]
indrasya vajro 'sīti vajro vai ratha indro vai yajamānas tasmād āhendrasya vajro 'sīti vājasā iti vājasā hi rathas tvayāyaṃ vājaṃ sed ity annaṃ vai vājas tvayāyam annam ujjayatv ity evaitadāha | [ŚBM, 5, 1, 4 3.2]
taṃ dhūrgṛhītam antarvedyabhyavavartayati | [ŚBM, 5, 1, 4 4.1]
vājasya nu prasave mātaram mahīm ity annaṃ vai vājo 'nnasya nu prasave mātaram mahīm ityevaitad āhāditiṃ nāma vacasā karāmaha itīyaṃ vai pṛthivy aditis tasmād āhāditiṃ nāma vacasā karāmaha iti yasyāmidaṃ viśvam bhuvanam āviveśety asyāṃ hīdaṃ sarvam bhuvanamāviṣṭaṃ tasyāṃ no devaḥ savitā dharma sāviṣaditi tasyāṃ no devaḥ savitā yajamānaṃ suvatām ityevaitadāha | [ŚBM, 5, 1, 4 4.2]
athāśvān adbhir abhyukṣati | [ŚBM, 5, 1, 4 5.1]
snapanāyābhyavanīyamānānt snapitān vodānītān adbhyo ha vā agre 'śvaḥ saṃbabhūva so 'dbhyaḥ sambhavann asarvaḥ samabhavad asarvo hi vai samabhavat tasmānna sarvaiḥ padbhiḥ pratitiṣṭhaty ekaikameva pādam udacya tiṣṭhati tad yad evāsyātrāpsv ahīyata tenaivainam etat samardhayati kṛtsnaṃ karoti tasmād aśvān adbhir abhyukṣati snapanāyābhyavanīyamānānt snapitān vodānītān | [ŚBM, 5, 1, 4 5.2]
so 'bhyukṣati | [ŚBM, 5, 1, 4 6.1]
apsv antaram ṛtam apsu bheṣajam apām uta praśastiṣvaśvā bhavata vājina ityanenāpi devīr āpo yo va ūrmiḥ pratūrtiḥ kakunmān vājasās tenāyaṃ vājaṃ sed ity annaṃ vai vājas tenāyam annam ujjayatv ity evaitadāha | [ŚBM, 5, 1, 4 6.2]
atha rathaṃ yunakti | [ŚBM, 5, 1, 4 7.1]
sa dakṣiṇāyugyamevāgre yunakti savyāyugyaṃ vā agre mānuṣe 'thaivaṃ devatrā | [ŚBM, 5, 1, 4 7.2]
sa yunakti | [ŚBM, 5, 1, 4 8.1]
vāto vā mano veti na vai vātāt kiṃcanāśīyo 'sti na manasaḥ kiṃcanāśīyo 'sti tasmādāha vāto vā mano veti gandharvāḥ saptaviṃśatis te 'gre 'śvam ayuñjanniti gandharvā ha vā agre 'śvaṃ yuyujus tad ye 'gre 'śvam ayuñjaṃs te tvā yuñjantv ity evaitad āha te asminjavam ādadhuriti tad ye 'sminjavam ādadhuste tvayi javam ādadhatv ity evaitad āha | [ŚBM, 5, 1, 4 8.2]
atha savyāyugyaṃ yunakti | [ŚBM, 5, 1, 4 9.1]
vātaraṃhā bhava vājin yujyamāna iti vātajavo bhava vājin yujyamāna ityevaitad āhendrasyeva dakṣiṇaḥ śriyaidhīti yathendrasya dakṣiṇaḥ śriyaivaṃ yajamānasya śriyaidhīty evaitad āha yuñjantu tvā maruto viśvavedasa iti yuñjantu tvā devā ity evaitad āha te tvaṣṭā patsu javaṃ dadhātviti nātra tirohitam ivāstyatha dakṣiṇāpraṣṭiṃ yunakti savyāpraṣṭiṃ vā agre mānuṣe 'thaivaṃ devatrā | [ŚBM, 5, 1, 4 9.2]
sa yunakti | [ŚBM, 5, 1, 4 10.1]
javo yas te vājinnihito guhā yaḥ śyene parītto acaracca vāta iti javo yaste vājinn apy anyatrāpinihitas tena na imaṃ yajñam prajāpatim ujjayety evaitad āha tena no vājin balavān balena vājajicca bhava samane ca pārayiṣṇur ity annaṃ vai vājo 'nnajicca na edhy asmiṃśca no yajñe devasamana imaṃ yajñam prajāpatim ujjayety evaitadāha | [ŚBM, 5, 1, 4 10.2]
te vā eta eva trayo yuktā bhavanti | [ŚBM, 5, 1, 4 11.1]
trivṛddhi devānāṃ taddhi devatrādhipraṣṭiyuga eva caturtho 'nveti mānuṣo hi sa taṃ yatra dāsyan bhavati taccaturthamupayujya dadāti tasmād apītarasmin yajña eta eva trayo yuktā bhavanti trivṛddhi devānāṃ taddhi devatrādhipraṣṭiyuga eva caturtho 'nveti mānuṣo hi sa taṃ yatra dāsyan bhavati taccaturtham upayujya dadāti | [ŚBM, 5, 1, 4 11.2]
atha bārhaspatyaṃ carum naivāraṃ saptadaśaśarāvaṃ nirvapati annaṃ vā eṣa ujjayati yo vājapeyena yajate 'nnapeyaṃ ha vai nāmaitad yad vājapeyaṃ tad yad evaitad annam udajaiṣīt tad evāsmā etatkaroti | [ŚBM, 5, 1, 4 12.1]
atha yadbārhaspatyo bhavati | [ŚBM, 5, 1, 4 13.1]
bṛhaspatir hyetamagra udajayat tasmād bārhaspatyo bhavati | [ŚBM, 5, 1, 4 13.2]
atha yannaivāro bhavati | [ŚBM, 5, 1, 4 14.1]
brahma vai bṛhaspatirete vai brahmaṇā pacyante yannīvārās tasmān naivāro bhavati saptadaśaśarāvo bhavati saptadaśo vai prajāpatis tat prajāpatimujjayati | [ŚBM, 5, 1, 4 14.2]
tam aśvān avaghrāpayati | [ŚBM, 5, 1, 4 15.1]
vājina iti vājino hyaśvās tasmād āha vājina iti vājajita ityannaṃ vai vājo 'nnajita ityevaitadāha vājaṃ sariṣyanta ityājiṃ hi sariṣyanto bhavanti bṛhaspater bhāgam avajighrateti bṛhaspater hyeṣa bhāgo bhavati tasmād āha bṛhaspater bhāgam avajighrateti tad yad aśvān avaghrāpayatīmam ujjayānīti tasmād vā aśvān avaghrāpayati | [ŚBM, 5, 1, 4 15.2]
{ŚBM, 5, 1, 5}
tad yad ājiṃ dhāvanti | [ŚBM, 5, 1, 5 1.1]
imamevaitena lokamujjayaty atha yad brahmā rathacakre sāma gāyati nābhidaghna uddhite 'ntarikṣalokam evaitenojjayaty atha yad yūpaṃ rohati devalokam evaitenojjayati tasmād vā etat trayaṃ kriyate | [ŚBM, 5, 1, 5 1.2]
sa brahmā rathacakramadhirohati | [ŚBM, 5, 1, 5 2.1]
nābhidaghna uddhitaṃ devasyāhaṃ savituḥ save satyasavaso bṛhaspater uttamaṃ nākaṃ ruheyamiti yadi brāhmaṇo yajate brahma hi bṛhaspatir brahma hi brāhmaṇaḥ | [ŚBM, 5, 1, 5 2.2]
atha yadi rājanyo yajate | [ŚBM, 5, 1, 5 3.1]
devasyāhaṃ savituḥ save satyasavasa indrasyottamaṃ nākaṃ ruheyamiti kṣatraṃ hīndraḥ kṣatraṃ rājanyaḥ | [ŚBM, 5, 1, 5 3.2]
triḥ sāmābhigāyati | [ŚBM, 5, 1, 5 4.1]
trir abhigīyāvarohati devasyāhaṃ savituḥ save satyaprasavaso bṛhaspater uttamaṃ nākam aruhamiti yadi brāhmaṇo yajate brahma hi bṛhaspatir brahma hi brāhmaṇaḥ | [ŚBM, 5, 1, 5 4.2]
atha yadi rājanyo yajate | [ŚBM, 5, 1, 5 5.1]
devasyāhaṃ savituḥ save satyaprasavasa indrasyottamaṃ nākamaruhamiti kṣatraṃ hīndraḥ kṣatraṃ rājanyaḥ | [ŚBM, 5, 1, 5 5.2]
atha saptadaśa dundubhīn anuvedyantaṃ saṃminvanti | [ŚBM, 5, 1, 5 6.1]
pratīca āgnīdhrāt prajāpatiṃ vā eṣa ujjayati yo vājapeyena yajate vāg vai prajāpatir eṣā vai paramā vāg yā saptadaśānāṃ dundubhīnām paramām evaitad vācaṃ paramam prajāpatim ujjayati saptadaśa bhavanti saptadaśo vai prajāpatis tat prajāpatimujjayati | [ŚBM, 5, 1, 5 6.2]
athaiteṣāṃ dundubhīnām | [ŚBM, 5, 1, 5 7.1]
ekaṃ yajuṣāhanti tat sarve yajuṣāhatā bhavanti | [ŚBM, 5, 1, 5 7.2]
sa āhanti | [ŚBM, 5, 1, 5 8.1]
bṛhaspate vājaṃ jaya bṛhaspataye vācaṃ vadata bṛhaspatiṃ vājaṃ jāpayateti yadi brāhmaṇo yajate brahma hi bṛhaspatir brahma hi brāhmaṇaḥ | [ŚBM, 5, 1, 5 8.2]
atha yadi rājanyo yajate | [ŚBM, 5, 1, 5 9.1]
indra vājaṃ jayendrāya vācaṃ vadatendraṃ vājaṃ jāpayateti kṣatraṃ hīndraḥ kṣatraṃ rājanyaḥ | [ŚBM, 5, 1, 5 9.2]
athaiteṣvājisṛtsu ratheṣu | [ŚBM, 5, 1, 5 10.1]
punar āsṛteṣv eteṣāṃ dundubhīnāmekaṃ yajuṣopāvaharati tat sarve yajuṣopāvahṛtā bhavanti | [ŚBM, 5, 1, 5 10.2]
sa upāvaharati | [ŚBM, 5, 1, 5 11.1]
eṣā vaḥ sā satyā saṃvāg abhūd yayā bṛhaspatiṃ vājam ajījapatājījapata bṛhaspatiṃ vājaṃ vanaspatayo vimucyadhvamiti yadi brāhmaṇo yajate brahma hi bṛhaspatir brahma hi brāhmaṇaḥ | [ŚBM, 5, 1, 5 11.2]
atha yadi rājanyo yajate | [ŚBM, 5, 1, 5 12.1]
eṣā vaḥ sā satyā saṃvāg abhūd yayendraṃ vājam ajījapatājījapatendraṃ vājaṃ vanaspatayo vimucyadhvamiti kṣatraṃ hīndraḥ kṣatraṃ rājanyaḥ | [ŚBM, 5, 1, 5 12.2]
atha vedyantāt | [ŚBM, 5, 1, 5 13.1]
rājanya udaṅ saptadaśa pravyādhān pravidhyati yāvān vā ekaḥ pravyādhas tāvāṃstiryaṅ prajāpatir atha yāvat saptadaśa pravyādhās tāvān anvaṅ prajāpatiḥ | [ŚBM, 5, 1, 5 13.2]
tad yad rājanyaḥ pravidhyati | [ŚBM, 5, 1, 5 14.1]
eṣa vai prajāpateḥ pratyakṣatamāṃ yad rājanyas tasmādekaḥ san bahūnāmīṣṭe yad v eva caturakṣaraḥ prajāpatiścaturakṣaro rājanyas tasmād rājanyaḥ pravidhyati saptadaśa pravyādhān pravidhyati saptadaśo vai prajāpatis tat prajāpatimujjayati | [ŚBM, 5, 1, 5 14.2]
atha yaṃ yajuṣā yunakti | [ŚBM, 5, 1, 5 15.1]
taṃ yajamāna ātiṣṭhati devasyāhaṃ savituḥ save satyaprasavaso bṛhaspater vājajito vājaṃ jeṣamiti | [ŚBM, 5, 1, 5 15.2]
tad yathaivādo bṛhaspatiḥ | [ŚBM, 5, 1, 5 16.1]
savitāram prasavāyopādhāvat savitā vai devānām prasavitedam me prasuva tvatprasūta idam ujjayānīti tad asmai savitā prasavitā prāsuva tat savitṛprasūta udajayad evamevaiṣa etat savitārameva prasavāyopadhāvati savitā vai devānām prasavitedam me prasuva tvatprasūta idamujjayānīti tad asmai savitā prasavitā prasauti tatsavitṛprasūta ujjayati | [ŚBM, 5, 1, 5 16.2]
atha yadyadhvaryoḥ | [ŚBM, 5, 1, 5 17.1]
antevāsī vā brahmacārī vaitad yajur adhīyāt so 'nvāsthāya vācayati vājina iti vājino hy aśvās tasmād āha vājina iti vājajita ity annaṃ vai vājo 'nnajita ity evaitad āhādhvana skabhnuvanta ity adhvano hi skabhnuvanto dhāvanti yojanā mimānā iti yojanaśo hi mimānā adhvānaṃ dhāvanti kāṣṭhāṃ gacchateti yathainānantarā nāṣṭrā rakṣāṃsi na hiṃsyurevametadāha dhāvantyājimāghnanti dundubhīnabhi sāma gāyati | [ŚBM, 5, 1, 5 17.2]
athaitābhyāṃ jagatībhyām | [ŚBM, 5, 1, 5 18.1]
juhoti vānu vā mantrayate yadi juhoti yady anumantrayate samāna eva bandhuḥ | [ŚBM, 5, 1, 5 18.2]
sa juhoti | [ŚBM, 5, 1, 5 19.1]
eṣa sya vājī kṣipaṇiṃ turaṇyati grīvāyām baddho apikakṣa āsani kratuṃ dadhikrā anu saṃsaniṣyadat pathām aṅkāṃsy anvāpanīphaṇat svāhā | [ŚBM, 5, 1, 5 19.2]
uta sma | [ŚBM, 5, 1, 5 20.1]
asya dravatasturaṇyataḥ parṇaṃ na ver anuvāti pragardhinaḥ śyenasyeva dhrajato aṅkasam pari dadhikrāvṇaḥ sahorjā taritrataḥ svāheti | [ŚBM, 5, 1, 5 20.2]
athottareṇa tricena | [ŚBM, 5, 1, 5 21.1]
juhoti vānu vā mantrayate dvayaṃ tad yasmājjuhoti vānu vā mantrayate yadi juhoti yadyanumantrayate samāna eva bandhur etān evaitad aśvān dhāvata upavājayaty eteṣu vīryaṃ dadhāti tisro vā imāḥ pṛthivya iyam ahaikā dve asyāḥ pare tā evaitadujjayati | [ŚBM, 5, 1, 5 21.2]
so 'numantrayate | [ŚBM, 5, 1, 5 22.1]
śaṃ no bhavantu vājino haveṣu devatātā mitadravaḥ svarkāḥ jambhayanto 'hiṃ vṛkaṃ rakṣāṃsi sanemy asmad yuyavann amīvāḥ | [ŚBM, 5, 1, 5 22.2]
te no arvantaḥ | [ŚBM, 5, 1, 5 23.1]
havanaśruto havaṃ viśve śṛṇvantu vājino mitadravaḥ sahasrasā medhasātā saniṣyavo maho ye dhanaṃ samitheṣu jabhrire | [ŚBM, 5, 1, 5 23.2]
vāje vāje 'vata | [ŚBM, 5, 1, 5 24.1]
vājino no dhaneṣu viprā amṛtā ṛtajñāḥ asya madhvaḥ pibata mādayadhvaṃ tṛptā yāta pathibhir devayānairiti | [ŚBM, 5, 1, 5 24.2]
atha bārhaspatyena caruṇā pratyupatiṣṭhate | [ŚBM, 5, 1, 5 25.1]
tam upaspṛśaty annaṃ vā eṣa ujjayati yo vājapeyena yajate 'nnapeyaṃ ha vai nāmaitad yad vājapeyaṃ tad yad evaitad annam udajaiṣīt tenaivaitad etāṃ gatiṃ gatvā saṃspṛśate tad ātman kurute | [ŚBM, 5, 1, 5 25.2]
sa upaspṛśati | [ŚBM, 5, 1, 5 26.1]
ā mā vājasya prasavo jagamyād ity annaṃ vai vāja ā mānnasya prasavo jagamyād ity evaitad āheme dyāvāpṛthivī viśvarūpe iti dyāvāpṛthivī hi prajāpatir ā mā gantām pitarāmātarā ceti māteva ca hi piteva ca prajāpatir ā mā somo amṛtatvena gamyāditi somo hi prajāpatiḥ | [ŚBM, 5, 1, 5 26.2]
tam aśvān avaghrāpayati | [ŚBM, 5, 1, 5 27.1]
vājina iti vājino hyaśvās tasmād āha vājina iti vājajita ity annaṃ vai vājo 'nnajita ity evaitadāha vājaṃ sasṛvāṃsaṃ iti sariṣyanta iti vā agra āha sariṣyanta iva hi tarhi bhavanty athātra sasṛvāṃsa iti sasṛvāṃsa iva hyatra bhavanti tasmādāha sasṛvāṃsa iti bṛhaspater bhāgam avajighrateti bṛhaspater hyeṣa bhāgo bhavati tasmādāha bṛhaspater bhāgam avajighrateti nimṛjānā iti tad yajamāne vīryaṃ dadhāti tad yad aśvān avaghrāpayatīmamujjayānīti vā agre 'vaghrāpayaty athātremam udajaiṣamiti tasmād vā aśvānavaghrāpayati | [ŚBM, 5, 1, 5 27.2]
athaiteṣāmājiśritāṃ rathānām | [ŚBM, 5, 1, 5 28.1]
ekasminvaiśyo vā rājanyo vopāsthito bhavati sa veder uttarāyāṃ śroṇā upaviśaty athādhvaryuśca yajamānaśca pūrvayā dvārā madhugraham ādāya niṣkrāmatas taṃ vaiśyasya vā rājanyasya vā pāṇāvādhatto 'tha neṣṭāparayā dvārā surāgrahānādāya niṣkrāmati sa jaghanena śālām paryetyaikaṃ vaiśyasya vā rājanyasya vā pāṇāvādadhad āhānena ta imaṃ niṣkrīṇāmīti satyaṃ vai śrīr jyotiḥ somo 'nṛtam pāpmā tamaḥ surā satyam evaitacchriyaṃ jyotir yajamāne dadhāty anṛtena pāpmanā tamasā vaiśyaṃ vidhyati taiḥ sa yam bhogaṃ kāmayate taṃ kurute 'thaitaṃ sahiraṇyapātrameva madhugraham brahmaṇe dadāti tam brahmaṇe dadad amṛtam āyur ātman dhatte 'mṛtaṃ hyāyur hiraṇyaṃ tena sa yam bhogaṃ kāmayate taṃ kurute | [ŚBM, 5, 1, 5 28.2]
{ŚBM, 5, 2, 1}
atha sruvaṃ cājyavilāpanīṃ cādāya | [ŚBM, 5, 2, 1 1.1]
āhavanīyam abhyaiti sa etā dvādaśāptīrjuhoti vā vācayati vā yadi juhoti yadi vācayati samāna eva bandhuḥ | [ŚBM, 5, 2, 1 1.2]
sa juhoti | [ŚBM, 5, 2, 1 2.1]
āpaye svāhā svāpaye svāhāpijāya svāhā kratave svāhā vasave svāhāharpataye svāhāhne mugdhāya svāhā mugdhāya vainaṃśināya svāhā vinaṃśina āntyāyanāya svāhāntyāya bhauvanāya svāhā bhuvanasya pataye svāhādhipataye svāhetyetā dvādaśāptīrjuhoti dvādaśa vai māsāḥ saṃvatsarasya saṃvatsaraḥ prajāpatiḥ prajāpatir yajñas tad yaivāsyāptir yā sampat tāmevaitadujjayati tām ātman kurute | [ŚBM, 5, 2, 1 2.2]
atha ṣaṭ kﾱptīḥ | [ŚBM, 5, 2, 1 3.1]
juhoti vā vācayati vā yadi juhoti yadi vācayati samāna eva bandhuḥ | [ŚBM, 5, 2, 1 3.2]
sa vācayati | [ŚBM, 5, 2, 1 4.1]
āyur yajñena kalpatām prāṇo yajñena kalpatāṃ cakṣur yajñena kalpatāṃ śrotraṃ yajñena kalpatām pṛṣṭhaṃ yajñena kalpatāṃ yajño yajñena kalpatām ity etāḥ ṣaṭ kﾱptīr vācayati ṣaḍ vā ṛtavaḥ saṃvatsarasya saṃvatsaraḥ prajāpatiḥ prajāpatir yajñas tad yaivāsya kﾱptir yā sampat tāmevaitadujjayati tām ātman kurute | [ŚBM, 5, 2, 1 4.2]
aṣṭāśrir yūpo bhavati | [ŚBM, 5, 2, 1 5.1]
aṣṭākṣarā vai gāyatrī gāyatram agneś chando devalokam evaitenojjayati saptadaśabhir vāsobhir yūpo veṣṭito vā vigrathito vā bhavati saptadaśo vai prajāpatis tat prajāpatim ujjayati | [ŚBM, 5, 2, 1 5.2]
gaudhūmaṃ caṣālam bhavati | [ŚBM, 5, 2, 1 6.1]
puruṣo vai prajāpater nediṣṭhaṃ so 'yam atvag ete vai puruṣasyauṣadhīnāṃ nediṣṭhatamāṃ yad godhūmās teṣāṃ na tvagasti manuṣyalokam evaitenojjayati | [ŚBM, 5, 2, 1 6.2]
gartanvān yūpo 'tīkṣṇāgro bhavati | [ŚBM, 5, 2, 1 7.1]
pitṛdevatyo vai gartaḥ pitṛlokam evaitenojjayati saptadaśāratnir bhavati saptadaśo vai prajāpatis tat prajāpatimujjayati | [ŚBM, 5, 2, 1 7.2]
atha neṣṭā patnīm udāneṣyan | [ŚBM, 5, 2, 1 8.1]
kauśaṃ vāsaḥ paridhāpayati kauśaṃ vā caṇḍātakam antaraṃ dīkṣitavasanājjaghanārdho vā eṣa yajñasya yat patnī tām etat prācīṃ yajñam prasādayiṣyan bhavaty asti vai patnyā amedhyaṃ yadavācīnaṃ nābher medhyā vai darbhās tad yad evāsyā amedhyaṃ tad evāsyā etad darbhair medhyaṃ kṛtvāthainām prācīṃ yajñam prasādayati tasmān neṣṭā patnīm udāneṣyan kauśaṃ vāsaḥ paridhāpayati kauśaṃ vā caṇḍātakam antaraṃ dīkṣitavasanāt | [ŚBM, 5, 2, 1 8.2]
atha niśrayaṇīṃ niśrayati | [ŚBM, 5, 2, 1 9.1]
sa dakṣiṇata udaṅ rohed uttarato vā dakṣiṇā dakṣiṇatas tv evodaṅ rohet tathā hyudag bhavati | [ŚBM, 5, 2, 1 9.2]
sa rokṣyan jāyām āmantrayate | [ŚBM, 5, 2, 1 10.1]
jāya ehi svo rohāveti rohāvetyāha jāyā tad yaj jāyāmāmantrayate 'rdho ha vā eṣa ātmano yajjāyā tasmād yāvajjāyāṃ na vindate naiva tāvat prajāyate 'sarvo hi tāvad bhavaty atha yadaiva jāyāṃ vindate 'tha prajāyate tarhi hi sarvo bhavati sarva etāṃ gatiṃ gacchānīti tasmājjāyāmāmantrayate | [ŚBM, 5, 2, 1 10.2]
sa rohati | [ŚBM, 5, 2, 1 11.1]
prajāpateḥ prajā abhūmeti prajāpaterhyeṣa prajā bhavati yo vājapeyena yajate | [ŚBM, 5, 2, 1 11.2]
atha godhūmān upaspṛśati | [ŚBM, 5, 2, 1 12.1]
svar devā aganmeti svarhyeṣa gacchati yo vājapeyena yajate | [ŚBM, 5, 2, 1 12.2]
tad yad godhūmān upaspṛśati | [ŚBM, 5, 2, 1 13.1]
annaṃ vai godhūmā annaṃ vā eṣa ujjayati yo vājapeyena yajate 'nnapeyaṃ ha vai nāmaitad yad vājapeyaṃ tad yad evaitad annam udajaiṣīt tenaivaitad etāṃ gatiṃ gatvā saṃspṛśate tad ātman kurute tasmād godhūmān upaspṛśati | [ŚBM, 5, 2, 1 13.2]
atha śīrṣṇā yūpam atyujjihīte | [ŚBM, 5, 2, 1 14.1]
amṛtā abhūmeti devalokamevaitenojjayati | [ŚBM, 5, 2, 1 14.2]
atha diśo 'nuvīkṣamāṇo japati | [ŚBM, 5, 2, 1 15.1]
asme vo astvindriyamasme nṛmṇamuta kraturasme varcāṃsi santu va iti sarvaṃ vā eṣa idam ujjayati yo vājapeyena yajate prajāpatiṃ hyujjayati sarvam u hyevedam prajāpatiḥ so 'sya sarvasya yaśa indriyaṃ vīryaṃ saṃvṛjya tad ātman dhatte tad ātman kurute tasmād diśo 'nuvīkṣamāṇo japati | [ŚBM, 5, 2, 1 15.2]
athainam ūṣapuṭair anūdasyanti | [ŚBM, 5, 2, 1 16.1]
paśavo vā ūṣā annaṃ vai paśavo 'nnaṃ vā eṣa ujjayati yo vājapeyena yajate 'nnapeyaṃ ha vai nāmaitad yad vājapeyaṃ tad yad evaitad annam udajaiṣīt tenaivaitad etāṃ gatiṃ gatvā saṃspṛśate tad ātman kurute tasmād enam ūṣapuṭairanūdasyanti | [ŚBM, 5, 2, 1 16.2]
āśvattheṣu palāśeṣūpanaddhā bhavanti | [ŚBM, 5, 2, 1 17.1]
sa yad evādo 'śvatthe tiṣṭhata indro maruta upāmantrayata tasmād āśvattheṣu palāśeṣūpanaddhā bhavanti viśo 'nūdasyanti viśo vai maruto 'nnaṃ viśas tasmād viśo 'nūdasyanti saptadaśa bhavanti saptadaśo vai prajāpatis tat prajāpatimujjayati | [ŚBM, 5, 2, 1 17.2]
athemām upāvekṣamāṇo japati | [ŚBM, 5, 2, 1 18.1]
namo mātre pṛthivyai namo mātre pṛthivyā iti bṛhaspater ha vā abhiṣiṣicānāt pṛthivī bibhayāṃcakāra mahad vā ayam abhūd yo 'bhyaṣeci yad vai māyaṃ nāvadṛṇīyād iti bṛhaspatirha pṛthivyai bibhayāṃcakāra yad vai meyaṃ nāvadhūnvīteti tad anayaivaitan mitradheyam akuruta na hi mātā putraṃ hinasti na putro mātaram | [ŚBM, 5, 2, 1 18.2]
bṛhaspatisavo vā eṣa yad vājapeyam | [ŚBM, 5, 2, 1 19.1]
pṛthivy u haitasmād bibheti mahad vā ayam abhūd yo 'bhyaṣeci yadvai māyaṃ nāvadṛṇīyād ity eṣa u hāsyai bibheti yad vai meyaṃ nāvadhūnvīteti tad anayaivaitan mitradheyaṃ kurute na hi mātā putraṃ hinasti na putro mātaram | [ŚBM, 5, 2, 1 19.2]
atha hiraṇyam abhyavarohati | [ŚBM, 5, 2, 1 20.1]
amṛtam āyur hiraṇyaṃ tad amṛta āyuṣi pratitiṣṭhati | [ŚBM, 5, 2, 1 20.2]
athājarṣabhasyājinam upastṛṇāti | [ŚBM, 5, 2, 1 21.1]
tadupariṣṭād rukmaṃ nidadhāti tam abhyavarohatīmāṃ vaiva | [ŚBM, 5, 2, 1 21.2]
athāsmā āsandīm āharanti | [ŚBM, 5, 2, 1 22.1]
uparisadyaṃ vā eṣa jayati yo jayaty antarikṣasadyaṃ tad enam uparyāsīnam adhastād imāḥ prajā upāsate tasmād asmā āsandīmāharanti | [ŚBM, 5, 2, 1 22.2]
audumbarī bhavati | [ŚBM, 5, 2, 1 23.1]
annaṃ vā ūrg udumbara ūrjo 'nnādyasyāvaruddhyai tasmād audumbarī bhavati tām agreṇa havirdhāne jaghanenāhavanīyaṃ nidadhāti | [ŚBM, 5, 2, 1 23.2]
athājarṣabhasyājinam āstṛṇāti | [ŚBM, 5, 2, 1 24.1]
prajāpatirvā eṣa yad ajarṣabha etā vai prajāpateḥ pratyakṣatamāṃ yad ajās tasmād etās triḥ saṃvatsarasya vijāyamānā dvau trīniti janayanti tat prajāpatim evaitat karoti tasmād ajarṣabhasyājinam āstṛṇāti | [ŚBM, 5, 2, 1 24.2]
sa āstṛṇāti | [ŚBM, 5, 2, 1 25.1]
iyaṃ te rāḍiti rājyam evāsminn etad dadhāty athainam āsādayati yantāsi yamana iti yantāramevainam etad yamanamāsām prajānāṃ karoti dhruvo 'si dharuṇa iti dhruvam evainam etad dharuṇam asmiṃlloke karoti kṛṣyai tvā kṣemāya tvā rayyai tvā poṣāya tveti sādhave tvety evaitad āha | [ŚBM, 5, 2, 1 25.2]
{ŚBM, 5, 2, 2}
bārhaspatyena caruṇā pracarati | [ŚBM, 5, 2, 2 1.1]
tasyāniṣṭa eva sviṣṭakṛd bhavaty athāsmā annaṃ saṃbharaty annaṃ vā eṣa ujjayati yo vājapeyena yajate 'nnapeyaṃ ha vai nāmaitad yad vājapeyaṃ tad yad evaitad annam udajaiṣīt tad evāsmā etat saṃbharati | [ŚBM, 5, 2, 2 1.2]
audumbare pātre | [ŚBM, 5, 2, 2 2.1]
annaṃ vā ūrg udumbara ūrjo 'nnādyasyāvaruddhyai tasmād audumbare pātre so 'pa eva prathamāḥ saṃbharaty atha payo 'tha yathopasmāramannāni | [ŚBM, 5, 2, 2 2.2]
taddhaike | [ŚBM, 5, 2, 2 3.1]
saptadaśānnāni saṃbharanti saptadaśaḥ prajāpatiriti vadantas tad u tathā na kuryāt prajāpater nveva sarvam annam anavaruddhaṃ ka u tasmai manuṣyo yaḥ sarvam annam avarundhīta tasmād u sarvamevānnaṃ yathopasmāraṃ saṃbharann ekam annaṃ na saṃbharet | [ŚBM, 5, 2, 2 3.2]
sa yanna saṃbharati | [ŚBM, 5, 2, 2 4.1]
tasyodbruvīta tasya nāśnīyād yāvajjīvaṃ tathā nāntam eti tathā jyog jīvati sa etasya sarvasyānnādyasya saṃbhṛtasya sruveṇopaghātaṃ vājaprasavīyāni juhoti tad yābhya evaitad devatābhyo juhoti tā asmai prasuvanti tābhiḥ prasūta ujjayati tasmād vājaprasavīyāni juhoti | [ŚBM, 5, 2, 2 4.2]
sa juhoti | [ŚBM, 5, 2, 2 5.1]
vājasyemam prasavaḥ suṣuve 'gre somaṃ rājānam oṣadhīṣv apsu tā asmabhyam madhumatīr bhavantu vayaṃ rāṣṭre jāgṛyāma purohitāḥ svāhā | [ŚBM, 5, 2, 2 5.2]
vājasyemām | [ŚBM, 5, 2, 2 6.1]
prasavaḥ śiśriye divam imā ca viśvā bhuvanāni samrāṭ aditsantaṃ dāpayati prajānant sa no rayiṃ sarvavīraṃ niyacchatu svāhā | [ŚBM, 5, 2, 2 6.2]
vājasya nu | [ŚBM, 5, 2, 2 7.1]
prasava ābabhūvemā ca viśvā bhuvanāni sarvataḥ sanemi rājā pariyāti vidvān prajām puṣṭiṃ vardhayamāno asme svāhā | [ŚBM, 5, 2, 2 7.2]
somaṃ rājānam avase 'gnim anvārabhāmahe | [ŚBM, 5, 2, 2 8.1]
ādityānviṣṇuṃ sūryam brahmāṇaṃ ca bṛhaspatiṃ svāhā | [ŚBM, 5, 2, 2 8.2]
aryamaṇam bṛhaspatim | [ŚBM, 5, 2, 2 9.1]
indraṃ dānāya codaya vācaṃ viṣṇuṃ sarasvatīṃ savitāraṃ ca vājinaṃ svāhā | [ŚBM, 5, 2, 2 9.2]
agne acchā | [ŚBM, 5, 2, 2 10.1]
vadeha naḥ prati naḥ sumanā bhava pra no yaccha sahasrajit tvaṃ hi dhanadā asi svāhā | [ŚBM, 5, 2, 2 10.2]
pra naḥ | [ŚBM, 5, 2, 2 11.1]
yacchatv aryamā pra pūṣā pra bṛhaspatiḥ pra vāg devī dadātu naḥ svāheti | [ŚBM, 5, 2, 2 11.2]
athainam pariśiṣṭenābhiṣiñcati | [ŚBM, 5, 2, 2 12.1]
annādyenaivainam etad abhiṣiñcaty annādyam evāsminn etad dadhāti tasmād enam pariśiṣṭenābhiṣiñcati | [ŚBM, 5, 2, 2 12.2]
so 'bhiṣiñcati | [ŚBM, 5, 2, 2 13.1]
devasya tvā savituḥ prasave 'śvinor bāhubhyām pūṣṇo hastābhyāmiti devahastair evainam etad abhiṣiñcati sarasvatyai vāco yanturyantriye dadhāmīti vāg vai sarasvatī tad enaṃ vāca eva yanturyantriye dadhāti | [ŚBM, 5, 2, 2 13.2]
tad u haika āhuḥ | [ŚBM, 5, 2, 2 14.1]
viśveṣāṃ tvā devānāṃ yantur yantriye dadhāmīti sarvaṃ vai viśve devās tad enaṃ sarvasyaiva yanturyantriye dadhāti tad u tathā na brūyāt sarasvatyai tvā vāco yanturyantriye dadhāmīty eva brūyād vāg vai sarasvatī tad enaṃ vāca eva yanturyantriye dadhāti bṛhaspateṣṭvā sāmrājyenābhiṣiñcāmy asāv iti nāma gṛhṇāti tad bṛhaspater evainam etat sāyujyaṃ salokatāṃ gamayati | [ŚBM, 5, 2, 2 14.2]
athāha | [ŚBM, 5, 2, 2 15.1]
samrāḍ ayam asau samrāḍ ayam asāviti niveditam evainam etat santaṃ devebhyo nivedayaty ayam mahāvīryo yo 'bhyaṣecītyayaṃ yuṣmākaiko 'bhūt taṃ gopāyatety evaitad āha triṣkṛtva āha trivṛddhi yajñaḥ | [ŚBM, 5, 2, 2 15.2]
athojjitīḥ | [ŚBM, 5, 2, 2 16.1]
juhoti vā vācayati vā yadi juhoti yadi vācayati samāna eva bandhuḥ | [ŚBM, 5, 2, 2 16.2]
sa vācayati | [ŚBM, 5, 2, 2 17.1]
agnir ekākṣareṇa prāṇam udajayat tam ujjeṣaṃ prajāpatiḥ saptadaśākṣareṇa saptadaśaṃ stomam udajayat tam ujjeṣamiti tad yad evaitābhir etā devatā udajayaṃs tad evaiṣa etābhir ujjayati saptadaśa bhavanti saptadaśo vai prajāpatis tat prajāpatim ujjayati | [ŚBM, 5, 2, 2 17.2]
athāhāgnaye sviṣṭakṛte 'nubrūhīti | [ŚBM, 5, 2, 2 18.1]
tad yad antareṇāhutī etat karma kriyata eṣa vai prajāpatir ya eṣa yajñas tāyate yasmādimāḥ prajāḥ prajātā etam v evāpy etarhyanu prajāyante tanmadhyata evaitat prajāpatim ujjayati tasmād antareṇāhutī etat karma kriyata āśrāvyāhāgniṃ sviṣṭakṛtaṃ yajeti vaṣaṭkṛte juhoti | [ŚBM, 5, 2, 2 18.2]
atheḍām ādadhāti | [ŚBM, 5, 2, 2 19.1]
upahūtāyām iḍāyām apa upaspṛśya māhendraṃ grahaṃ gṛhṇāti māhendraṃ grahaṃ gṛhītvā stotram upākaroti taṃ stotrāya pramīvati sa upāvarohati so 'nte stotrasya bhavaty ante śastrasya | [ŚBM, 5, 2, 2 19.2]
taddhaike | [ŚBM, 5, 2, 2 20.1]
etat kṛtvāthaitat kurvanti tad u tathā na kuryād ātmā vai stotram prajā śastram etasmāddha sa yajamānam praṇāśayati sa jihma eti sa hvalati tasmād etad eva kṛtvāthaitat kuryāt | [ŚBM, 5, 2, 2 20.2]
atheḍām ādadhāti | [ŚBM, 5, 2, 2 21.1]
upahūtāyām iḍāyām apa upaspṛśya māhendraṃ grahaṃ gṛhṇāti māhendraṃ grahaṃ gṛhītvā stotram upākaroti taṃ stotrāya pramīvati sa upāvarohati so 'nte stotrasya bhavatyante śastrasya | [ŚBM, 5, 2, 2 21.2]
{ŚBM, 5, 2, 3}
pūrṇāhutiṃ juhoti | [ŚBM, 5, 2, 3 1.1]
sarvaṃ vai pūrṇaṃ sarvam parigṛhya sūyā iti tasyāṃ varaṃ dadāti sarvaṃ vai varaḥ sarvam parigṛhya sūyā iti sa yadi kāmayeta juhuyād etāṃ yady u kāmayetāpi nādriyeta | [ŚBM, 5, 2, 3 1.2]
atha śvo bhūte | [ŚBM, 5, 2, 3 2.1]
anumatyai havir aṣṭākapālam puroḍāśaṃ nirvapati sa ye jaghanena śamyām piṣyamāṇānām avaśīyante piṣṭāni vā taṇḍulā vā tānt sruve sārdhaṃ saṃvapaty anvāhāryapacanād ulmukam ādadate tena dakṣiṇā yanti sa yatra svakṛtaṃ veriṇaṃ vindati śvabhrapradaraṃ vā | [ŚBM, 5, 2, 3 2.2]
tad agniṃ samādhāya juhoti | [ŚBM, 5, 2, 3 3.1]
eṣa te nirṛte bhāgas taṃ juṣasva svāhetīyaṃ vai nirṛtiḥ sā yam pāpmanā gṛhṇāti taṃ nirṛtyā gṛhṇāti tad yad evāsyā atra nairṛtaṃ rūpaṃ tad evaitacchamayati tatho hainaṃ sūyamānaṃ nirṛtirna gṛhṇāty atha yat svakṛte veriṇe juhoti śvabhrapradare vaitad u hyasyai nirṛtigṛhītam | [ŚBM, 5, 2, 3 3.2]
athāpratīkṣam punar āyanti | [ŚBM, 5, 2, 3 4.1]
athānumatyā aṣṭākapālena puroḍāśena pracaratīyaṃ vā anumatiḥ sa yas tat karma śaknoti kartuṃ yaccikīrṣatīyaṃ hāsmai tad anumanyate tad imām evaitat prīṇāty anayānumatyānumataḥ sūyā iti | [ŚBM, 5, 2, 3 4.2]
atha yad aṣṭākapālo bhavati | [ŚBM, 5, 2, 3 5.1]
aṣṭākṣarā vai gāyatrī gāyatrī vā iyam pṛthivy atha yat samānasya haviṣa ubhayatra juhoty eṣā hyevaitad ubhayaṃ tasya vāso dakṣiṇā yad vai savāsā araṇyaṃ nodāśaṃsate nidhāya vai tad vāso 'timucyate tatho hainaṃ sūyamānam āsaṅgo na vindati | [ŚBM, 5, 2, 3 5.2]
atha śvo bhūte | [ŚBM, 5, 2, 3 6.1]
āgnāvaiṣṇavam ekādaśakapālam puroḍāśaṃ nirvapati tena yatheṣṭyaivaṃ yajate tad yad evādaḥ prajātam āgnāvaiṣṇavaṃ dīkṣaṇīyaṃ havis tad evaitad agnir vai sarvā devatā agnau hi sarvābhyo devatābhyo juhvaty agnir vai yajñasyāvarārdhyo viṣṇuḥ parārdhyas tat sarvāś caivaitad devatāḥ parigṛhya sarvaṃ ca yajñam parigṛhya sūyā iti tasmād āgnāvaiṣṇava ekādaśakapālaḥ puroḍāśo bhavati tasya hiraṇyaṃ dakṣiṇāgneyo vā eṣa yajño bhavaty agne reto hiraṇyaṃ yo vai viṣṇuḥ sa yajño 'gnir u vai yajña eva tad u tad āgneyameva tasmāddhiraṇyaṃ dakṣiṇā | [ŚBM, 5, 2, 3 6.2]
atha śvo bhūte | [ŚBM, 5, 2, 3 7.1]
agnīṣomīyam ekādaśakapālam puroḍāśaṃ nirvapati tena yatheṣṭyaivaṃ yajata etena vā indro vṛtram ahann eteno eva vyajayata yāsyeyaṃ vijitis tāṃ tatho evaiṣa etena pāpmānaṃ dviṣantam bhrātṛvyaṃ hanti tatho eva vijayate vijite 'bhaye 'nāṣṭre sūyā iti tasmād agnīṣomīya ekādaśakapālaḥ puroḍāśo bhavati tasyotsṛṣṭo gaur dakṣiṇotsarjaṃ vā amuṃ candramasaṃ ghnanti paurṇamāsenāha ghnanty āmāvāsyenotsṛjanti tasmād utsṛṣṭo gaur dakṣiṇā | [ŚBM, 5, 2, 3 7.2]
atha śvo bhūte | [ŚBM, 5, 2, 3 8.1]
aindrāgnaṃ dvādaśakapālam puroḍāśaṃ nirvapati tena yatheṣṭyaivaṃ yajate yatra vā indro vṛtram ahaṃs tad asya bhītasyendriyaṃ vīryam apacakrāma sa etena haviṣendriyaṃ vīryam punar ātmann adhatta tatho evaiṣa etena haviṣendriyaṃ vīryam ātman dhatte tejo vā agnir indriyaṃ vīryam indra ubhe vīrye parigṛhya sūyā iti tasmād aindrāgno dvādaśakapālaḥ puroḍāśo bhavati tasyarṣabho 'naḍvān dakṣiṇā sa hi vahenāgneya āṇḍābhyām aindras tasmād ṛṣabho 'naḍvān dakṣiṇā | [ŚBM, 5, 2, 3 8.2]
athāgrayaṇeṣṭyā yajate | [ŚBM, 5, 2, 3 9.1]
sarvān vā eṣa yajñakratūn avarunddhe sarvā iṣṭīrapi darvihomān yo rājasūyena yajate devasṛṣṭo vā eṣeṣṭir yad āgrayaṇeṣṭir anayā me 'pīṣṭam asad anayāpi sūyā iti tasmād āgrayaṇeṣṭyā yajata oṣadhīr vā eṣa sūyamāno 'bhisūyate tad oṣadhīr evaitad anamīvā akilviṣāḥ kurute 'namīvā akilviṣā oṣadhīr abhisūyā iti tasya gaurdakṣiṇā | [ŚBM, 5, 2, 3 9.2]
atha cāturmāsyair yajate | [ŚBM, 5, 2, 3 10.1]
sarvān vā eṣa yajñakratūn avarunddhe sarvā iṣṭīrapi darvihomān yo rājasūyena yajate devasṛṣṭo vā eṣa yajñakratur yaccāturmāsyāny ebhir me 'pīṣṭam asad ebhir api sūyā iti tasmāccāturmāsyair yajate | [ŚBM, 5, 2, 3 10.2]
{ŚBM, 5, 2, 4}
vaiśvadevena yajate | [ŚBM, 5, 2, 4 1.1]
vaiśvadevena vai prajāpatir bhūmānam prajāḥ sasṛje bhūmānam prajāḥ sṛṣṭvā sūyā iti tatho evaiṣa etad vaiśvadevenaiva bhūmānam prajāḥ sṛjate bhūmānam prajāḥ sṛṣṭvā sūyā iti | [ŚBM, 5, 2, 4 1.2]
atha varuṇapraghāsair yajate | [ŚBM, 5, 2, 4 2.1]
varuṇapraghāsair vai prajāpatiḥ prajā varuṇapāśāt prāmuñcat tā asyānamīvā akilviṣāḥ prajā prājāyantānamīvā akilviṣāḥ prajā abhisūyā iti tatho evaiṣa etad varuṇapraghāsair eva prajā varuṇapāśāt pramuñcati tā asyānamīvā akilviṣāḥ prajāḥ prajāyante 'namīvā akilviṣāḥ prajā abhisūyā iti | [ŚBM, 5, 2, 4 2.2]
atha sākamedhair yajate | [ŚBM, 5, 2, 4 3.1]
sākamedhair vai devā vṛtram aghnaṃs tair v eva vyajayanta yeyameṣāṃ vijitistāṃ tatho evaiṣa etaiḥ pāpmānaṃ dviṣantam bhrātṛvyaṃ hanti tatho eva vijayate vijite 'bhaye 'nāṣṭre sūyā iti | [ŚBM, 5, 2, 4 3.2]
atha śunāsīryeṇa yajate | [ŚBM, 5, 2, 4 4.1]
ubhau rasau parigṛhya sūyā ityatha pañcavātīyaṃ sa pañcadhāhavanīyaṃ vyuhya sruveṇopaghātaṃ juhoti | [ŚBM, 5, 2, 4 4.2]
sa pūrvārdhye juhoti | [ŚBM, 5, 2, 4 5.1]
agninetrebhyo devebhyaḥ puraḥsadbhyaḥ svāhetyatha dakṣiṇārdhye juhoti yamanetrebhyo devebhyo dakṣiṇāsadbhyaḥ svāhety atha paścārdhye juhoti viśvadevanetrebhyo devebhyaḥ paścātsadbhyaḥ svāhety athottarārdhye juhoti mitrāvaruṇanetrebhyo vā marunnetrebhyo vā devebhya uttarāsadbhyaḥ svāhetyatha madhye juhoti somanetrebhyo devebhya uparisadbhyo duvasvadbhyaḥ svāheti | [ŚBM, 5, 2, 4 5.2]
atha sārdhaṃ samuhya juhoti | [ŚBM, 5, 2, 4 6.1]
ye devā agninetrāḥ puraḥsadas tebhyaḥ svāhā ye devā yamanetrā dakṣiṇāsadas tebhyaḥ svāhā ye devā viśvadevanetrāḥ paścātsadas tebhyaḥ svāhā ye devā mitrāvaruṇanetrā vā marunnetrā vottarāsadas tebhyaḥ svāhā ye devāḥ somanetrā uparisado duvasvantas tebhyaḥ svāheti tad yad evaṃ juhoti | [ŚBM, 5, 2, 4 6.2]
yatra vai devāḥ | [ŚBM, 5, 2, 4 7.1]
sākamedhair vyajayanta yeyameṣāṃ vijitis tāṃ taddhocur utpibante vā imāni dikṣu nāṣṭrā rakṣāṃsi hantaibhyo vajram praharāmeti vajro vā ājyaṃ ta etena vajreṇājyena dikṣu nāṣṭrā rakṣāṃsyavāghnaṃs te vyajayanta yeyameṣāṃ vijitis tāṃ tatho evaiṣa etena vajreṇājyena dikṣu nāṣṭrā rakṣāṃsy avahanti tatho eva vijayate vijite 'bhaye 'nāṣṭre sūyā iti | [ŚBM, 5, 2, 4 7.2]
atha yad etā aparāḥ pañcāhutīr juhoti | [ŚBM, 5, 2, 4 8.1]
kṣaṇvanti vā etad agner vivṛhanti yat pañcadhāhavanīyaṃ vyūhanti tad evāsyaitena saṃdadhāti tasmādetā aparāḥ pañcāhutīr juhoti | [ŚBM, 5, 2, 4 8.2]
tasya praṣṭivāhano 'śvaratho dakṣiṇā | [ŚBM, 5, 2, 4 9.1]
trayo 'śvā dvau savyaṣṭhṛsārathī te pañca prāṇā yo vai prāṇaḥ sa vātas tad yad etasya karmaṇa eṣā dakṣiṇā tasmāt pañcavātīyaṃ nāma | [ŚBM, 5, 2, 4 9.2]
sa haitenāpi bhiṣajyet | [ŚBM, 5, 2, 4 10.1]
ayaṃ vai prāṇo yo 'yam pavate yo vai prāṇaḥ sa āyuḥ so 'yam eka ivaiva pavate so 'yaṃ puruṣe 'ntaḥ praviṣṭo daśadhā vihito daśa vā etā āhutīr juhoti tad asmin daśa prāṇān kṛtsnameva sarvam āyur dadhāti sa yad ihāpi gatāsur iva bhavaty ā haivainena harati | [ŚBM, 5, 2, 4 10.2]
athendraturīyam | [ŚBM, 5, 2, 4 11.1]
āgneyo 'ṣṭākapālaḥ puroḍāśo bhavati vāruṇo yavamayaś carū raudro gāvedhukaś carur anaḍuhyai vahalāyā aindraṃ dadhi tenendraturīyeṇa yajata indrāgnī u haivaitat samūdāte utpibante vā imāni dikṣu nāṣṭrā rakṣāṃsi hantaibhyo vajram praharāveti | [ŚBM, 5, 2, 4 11.2]
sa hāgnir uvāca | [ŚBM, 5, 2, 4 12.1]
trayo mama bhāgāḥ santv ekas taveti tatheti tāvetena haviṣā dikṣu nāṣṭrā rakṣāṃsy avāhatāṃ tau vyajayetāṃ yainayor iyaṃ vijitis tāṃ tatho evaiṣa etena haviṣā dikṣu nāṣṭrā rakṣāṃsyavahanti tatho eva vijayate vijite 'bhaye 'nāṣṭre sūyā iti | [ŚBM, 5, 2, 4 12.2]
sa ya eṣa āgneyo 'ṣṭākapālaḥ puroḍāśo bhavati | [ŚBM, 5, 2, 4 13.1]
so 'gnereko bhāgo 'tha yad vāruṇo yavamayaś carur bhavati yo vai varuṇaḥ so 'gniḥ so 'gner dvitīyo bhāgo 'tha yadraudro gāvedhukaścarurbhavati yo vai rudraḥ so 'gniḥ so 'gnes tṛtīyo bhāgo 'tha yad gāvedhuko bhavati vāstavyo vā eṣa devo vāstavyā gavedhukās tasmād gāvedhuko bhavaty atha yad anaḍuhyai vahalāyā aindraṃ dadhi bhavati sa indrasya caturtho bhāgo yad vai caturthaṃ tat turīyaṃ tasmād indraturīyaṃ nāma tasyaiṣaivānaḍuhī vahalā dakṣiṇā sā hi vahenāgneyy agnidagdham iva hyasyai vaham bhavaty atha yat strī satī vahaty adharmeṇa tad asyai vāruṇaṃ rūpam atha yad gaustena raudry atha yad asyā aindraṃ dadhi tenaindryeṣā hi vā etat sarvaṃ vyaśnute tasmādeṣaivānaḍuhī vahalā dakṣiṇā | [ŚBM, 5, 2, 4 13.2]
athāpāmārgahomaṃ juhoti | [ŚBM, 5, 2, 4 14.1]
apāmārgair vai devā dikṣu nāṣṭrā rakṣāṃsyapāmṛjata te vyajayanta yeyameṣāṃ vijitis tāṃ tatho evaiṣa etad apāmārgair eva dikṣu nāṣṭrā rakṣāṃsyapamṛṣṭe tatho eva vijayate vijite 'bhaye 'nāṣṭre sūyā iti | [ŚBM, 5, 2, 4 14.2]
sa pālāśe vā sruve vaikaṅkate vā | [ŚBM, 5, 2, 4 15.1]
apāmārgataṇḍulān ādatte 'nvāhāryapacanād ulmukam ādadate tena prāñco vodañco vā yanti tad agniṃ samādhāya juhoti | [ŚBM, 5, 2, 4 15.2]
sa ulmukam ādatte | [ŚBM, 5, 2, 4 16.1]
agne sahasva pṛtanā iti yudho vai pṛtanā yudhaḥ sahasvety evaitad āhābhimātīr apāsyeti sapatno vā abhimātiḥ sapatnam apajahīty evaitad āha duṣṭaras tarannarātīr iti dustaro hyeṣa rakṣobhir nāṣṭrābhis tarannarātīr iti sarvaṃ hyeṣa pāpmānaṃ tarati tasmād āha tarannarātīriti varco dhā yajñavāhasīti sādhu yajamāne dadhadity evaitad āha | [ŚBM, 5, 2, 4 16.2]
tad agniṃ samādhāya juhoti | [ŚBM, 5, 2, 4 17.1]
devasya tvā savituḥ prasave 'śvinor bāhubhyām pūṣṇo hastābhyām upāṃśorvīryeṇa juhomīti yajñamukhaṃ vā upāṃśur yajñamukhenaivaitan nāṣṭrā rakṣāṃsi hanti hataṃ rakṣaḥ svāheti tannāṣṭrā rakṣāṃsi hanti | [ŚBM, 5, 2, 4 17.2]
sa yadi pālāśaḥ sruvo bhavati | [ŚBM, 5, 2, 4 18.1]
brahma vai palāśo brahmaṇaivaitan nāṣṭrā rakṣāṃsi hanti yady u vaikaṅkato vajro vai vikaṅkato vajreṇaivaitan nāṣṭrā rakṣāṃsi hanti rakṣasāṃ tvā vadhāyeti tannāṣṭrā rakṣāṃsi hanti | [ŚBM, 5, 2, 4 18.2]
sa yadi prāṅitvā juhoti | [ŚBM, 5, 2, 4 19.1]
prāñcaṃ sruvam asyati yady udaṅṅ itvā juhoty udañcaṃ sruvam asyaty avadhiṣma rakṣa iti tan nāṣṭrā rakṣāṃsi hanti | [ŚBM, 5, 2, 4 19.2]
athāpratīkṣam punar āyanti | [ŚBM, 5, 2, 4 20.1]
sa haitenāpi pratisaraṃ kurvīta sa yasyāṃ tato diśi bhavati tat pratītya juhoti pratīcīnaphalo vā apāmārgaḥ sa yo hāsmai tatra kiṃcit karoti tameva tat pratyag dhūrvati tasya nāmādiśed avadhiṣmāmum asau hata iti tannāṣṭrā rakṣāṃsi hanti | [ŚBM, 5, 2, 4 20.2]
{ŚBM, 5, 2, 5}
āgnāvaiṣṇavamekādaśakapālam puroḍāśaṃ nirvapati | [ŚBM, 5, 2, 5 1.1]
aindrāvaiṣṇavaṃ caruṃ vaiṣṇavaṃ trikapālaṃ vā puroḍāśaṃ caruṃ vā tena triṣaṃyuktena yajate puruṣān etad devā upāyaṃs tatho evaiṣa etat puruṣān evopaiti | [ŚBM, 5, 2, 5 1.2]
sa yadāgnāvaiṣṇavaḥ | [ŚBM, 5, 2, 5 2.1]
ekādaśakapālaḥ puroḍāśo bhavaty agnirvai dātā vaiṣṇavāḥ puruṣās tad asmā agnir dātā puruṣāndadāti | [ŚBM, 5, 2, 5 2.2]
atha yad aindrāvaiṣṇavaḥ | [ŚBM, 5, 2, 5 3.1]
carur bhavatīndro vai yajamāno vaiṣṇavāḥ puruṣās tad asmā agnir dātā puruṣān dadāti tair evaitat saṃspṛśate tān ātman kurute | [ŚBM, 5, 2, 5 3.2]
atha yad vaiṣṇavaḥ | [ŚBM, 5, 2, 5 4.1]
trikapālo vā puroḍāśo bhavati carur vā yān evāsmā agnirdātā puruṣāndadāti teṣv evaitad antataḥ pratitiṣṭhati yad vai puruṣavān karma cikīrṣati śaknoti vai tat kartuṃ tat puruṣān evaitad upaiti puruṣavānt sūyā iti tasya vāmano gaur dakṣiṇā sa hi vaiṣṇavo yad vāmanaḥ | [ŚBM, 5, 2, 5 4.2]
athāpareṇa triṣaṃyuktena yajate | [ŚBM, 5, 2, 5 5.1]
sa āgnāpauṣṇam ekādaśakapālam puroḍāśaṃ nirvapaty aindrāpauṣṇaṃ carum pauṣṇaṃ caruṃ tena triṣaṃyuktena yajate paśūneva tad devā upāyaṃs tatho evaiṣa etat paśūn evopaiti | [ŚBM, 5, 2, 5 5.2]
sa yadāgnāpauṣṇaḥ | [ŚBM, 5, 2, 5 6.1]
ekādaśakapālaḥ puroḍāśo bhavaty agnir vai dātā pauṣṇāḥ paśavas tad asmā agnireva dātā paśūn dadāti | [ŚBM, 5, 2, 5 6.2]
atha yad aindrāpauṣṇaḥ | [ŚBM, 5, 2, 5 7.1]
carur bhavatīndro vai yajamānaḥ pauṣṇāḥ paśavaḥ sa yān evāsmā agnirdātā paśūn dadāti tair evaitat saṃspṛśate tānātmankurute | [ŚBM, 5, 2, 5 7.2]
atha yat pauṣṇaḥ | [ŚBM, 5, 2, 5 8.1]
carur bhavati yān evāsmā agnir dātā paśūndadāti teṣv evaitad antataḥ pratitiṣṭhati yad vai paśumān karma cikīrṣati śaknoti vai tat kartuṃ tat paśūnevaitad upaiti paśumānt sūyā iti tasya śyāmo gaurdakṣiṇā sa hi pauṣṇo yacchyāmo dve vai śyāmasya rūpe śuklaṃ caiva loma kṛṣṇaṃ ca dvandvaṃ vai mithunam prajananaṃ vai pūṣā paśavo hi pūṣā paśavo hi prajananam mithunam evaitat prajananaṃ kriyate tasmācchyāmo gaur dakṣiṇā | [ŚBM, 5, 2, 5 8.2]
athāpareṇa triṣaṃyuktena yajate | [ŚBM, 5, 2, 5 9.1]
so 'gnīṣomīyam ekādaśakapālam puroḍāśaṃ nirvapaty aindrāsaumyaṃ caruṃ saumyaṃ caruṃ tena triṣaṃyuktena yajate varca eva taddevā upāyaṃs tatho evaiṣa etad varca evopaiti | [ŚBM, 5, 2, 5 9.2]
sa yad agnīṣomīyaḥ | [ŚBM, 5, 2, 5 10.1]
ekādaśakapālaḥ puroḍāśo bhavaty agnirvai dātā varcaḥ somas tad asmā agnireva dātā varco dadāti | [ŚBM, 5, 2, 5 10.2]
atha yad aindrāsaumyaḥ | [ŚBM, 5, 2, 5 11.1]
carur bhavatīndro vai yajamāno varcaḥ somaḥ sa yadevāsmā agnirdātā varco dadāti tenaivaitat saṃspṛśate tad ātman kurute | [ŚBM, 5, 2, 5 11.2]
atha yatsaumyaḥ | [ŚBM, 5, 2, 5 12.1]
carurbhavati yadevāsmā agnirdātā varco dadāti tasminnevaitad antataḥ pratitiṣṭhati yadvai varcasvī karma cikīrṣati śaknoti vai tat kartuṃ tad varca evaitad upaiti varcasvī sūyā iti no hy avarcaso vyāptyā canārtho 'sti tasya babhrur gaur dakṣiṇā sa hi saumyo yad babhruḥ | [ŚBM, 5, 2, 5 12.2]
atha śvo bhūte | [ŚBM, 5, 2, 5 13.1]
vaiśvānaraṃ dvādaśakapālam puroḍāśaṃ nirvapati vāruṇaṃ yavamayaṃ caruṃ tābhyām anūcīnāhaṃ veṣṭibhyāṃ yajate samānabarhirbhyāṃ vā | [ŚBM, 5, 2, 5 13.2]
sa yad vaiśvānaro bhavati | [ŚBM, 5, 2, 5 14.1]
saṃvatsaro vai vaiśvānaraḥ saṃvatsaraḥ prajāpatiḥ prajāpatir eva tadbhūmānam prajāḥ sasṛje bhūmānam prajāḥ sṛṣṭvā sūyā iti tatho evaiṣa etadbhūmānam prajāḥ sṛjate bhūmānam prajāḥ sṛṣṭvā sūyā iti | [ŚBM, 5, 2, 5 14.2]
atha yad dvādaśakapālo bhavati | [ŚBM, 5, 2, 5 15.1]
dvādaśa vai māsāḥ saṃvatsarasya saṃvatsaro vaiśvānaras tasmād dvādaśakapālo bhavati | [ŚBM, 5, 2, 5 15.2]
atha yadvāruṇo yavamayaś carur bhavati | [ŚBM, 5, 2, 5 16.1]
tat sarvasmād evaitad varuṇapāśāt sarvasmād varuṇyāt prajāḥ pramuñcati tā asyānamīvā akilviṣāḥ prajāḥ prajāyante 'namīvā akilviṣāḥ prajā abhi sūyā iti | [ŚBM, 5, 2, 5 16.2]
ṛṣabho vaiśvānarasya dakṣiṇā | [ŚBM, 5, 2, 5 17.1]
saṃvatsaro vai vaiśvānaraḥ saṃvatsaraḥ prajāpatir ṛṣabho vai paśūnām prajāpatis tasmād ṛṣabho vaiśvānarasya dakṣiṇā kṛṣṇaṃ vāso vāruṇasya taddhi vāruṇaṃ yat kṛṣṇaṃ yadi kṛṣṇaṃ na vindedapi yad eva kiṃ ca vāsaḥ syād granthibhir hi vāso vāruṇaṃ varuṇyo hi granthiḥ | [ŚBM, 5, 2, 5 17.2]
{ŚBM, 5, 3, 1}
araṇyoragnī samārohya | [ŚBM, 5, 3, 1 1.1]
senānyo gṛhānparetyāgnaye 'nīkavate 'ṣṭākapālam puroḍāśaṃ nirvapaty agnirvai devatānām anīkaṃ senāyā vai senānīranīkaṃ tasmādagnaye 'nīkavata etadvā asyaikaṃ ratnaṃ yat senānīs tasmā evaitena sūyate taṃ svamanapakramiṇaṃ kurute tasya hiraṇyaṃ dakṣiṇāgneyo vā eṣa yajño bhavaty agne reto hiraṇyaṃ tasmāddhiraṇyaṃ dakṣiṇā | [ŚBM, 5, 3, 1 1.2]
atha śvobhūte | [ŚBM, 5, 3, 1 2.1]
purohitasya gṛhānparetya bārhaspatyaṃ caruṃ nirvapati bṛhaspatirvai devānāṃ purohita eṣa vā etasya purohito bhavati tasmādbārhaspatyo bhavaty etadvā asyaikaṃ ratnaṃ yatpurohitastasmā evaitena sūyate taṃ svam anapakramiṇaṃ kurute tasya śitipṛṣṭho gaurdakṣiṇaiṣā vā ūrdhvā bṛhaspater dik tad eṣa upariṣṭād aryamṇaḥ panthās tasmācchitipṛṣṭho bārhaspatyasya dakṣiṇā | [ŚBM, 5, 3, 1 2.2]
atha śvobhūte | [ŚBM, 5, 3, 1 3.1]
sūyamānasya gṛha aindramekādaśakapālam puroḍāśaṃ nirvapati kṣatraṃ vā indraḥ kṣatraṃ sūyamānas tasmādaindro bhavati tasyarṣabho dakṣiṇā sa hyaindro yadṛṣabhaḥ | [ŚBM, 5, 3, 1 3.2]
atha śvobhūte | [ŚBM, 5, 3, 1 4.1]
mahiṣyai gṛhānparetya ādityaṃ caruṃ nirvapatīyaṃ vai pṛthivyaditiḥ seyaṃ devānām patny eṣā vā etasya patnī bhavati tasmādādityo bhavatyetadvā asyaikaṃ ratnaṃ yanmahiṣī tasyā evaitena sūyate tāṃ svām anapakramiṇīṃ kurute tasyai dhenurdakṣiṇā dhenuriva vā iyam manuṣyebhyaḥ sarvān kāmān duhe mātā dhenur māteva vā iyam manuṣyānbibharti tasmāddhenurdakṣiṇā | [ŚBM, 5, 3, 1 4.2]
atha śvobhūte | [ŚBM, 5, 3, 1 5.1]
sūtasya gṛhān paretya vāruṇaṃ yavamayaṃ caruṃ nirvapati savo vai sūtaḥ savo vai devānāṃ varuṇas tasmād vāruṇo bhavaty etad vā asyaikaṃ ratnaṃ yat sūtas tasmā evaitena sūyate taṃ svam anapakramiṇaṃ kurute tasyāśvo dakṣiṇā sa hi vāruṇo yadaśvaḥ | [ŚBM, 5, 3, 1 5.2]
atha śvobhūte | [ŚBM, 5, 3, 1 6.1]
grāmaṇyo gṛhānparetya mārutaṃ saptakapālam puroḍāśaṃ nirvapati viśo vai maruto vaiśyo vai grāmaṇīs tasmānmāruto bhavaty etadvā asyaikaṃ ratnaṃ yadgrāmaṇīstasmā evaitena sūyate taṃ svamanapakramiṇaṃ kurute tasya pṛṣangaurdakṣiṇā bhūmā vā etadrūpāṇāṃ yatpṛṣato gor viśo vai maruto bhūmo vai viṭ tasmātpṛṣangaurdakṣiṇā | [ŚBM, 5, 3, 1 6.2]
atha śvobhūte | [ŚBM, 5, 3, 1 7.1]
kṣatturgṛhānparetya sāvitraṃ dvādaśakapālaṃ vāṣṭākapālaṃ vā puroḍāśaṃ nirvapati savitā vai devānām prasavitā prasavitā vai kṣattā tasmātsāvitro bhavaty etad vā asyaikaṃ ratnaṃ yat kṣattā tasmā evaitena sūyate taṃ svam anapakramiṇaṃ kurute tasya śyeto 'naḍvāndakṣiṇaiṣa vai savitā ya eṣa tapaty eti vā eṣa ety anaḍvān yuktas tad yacchyeto bhavati śyeta iva hyeṣa udyaṃścāstaṃ ca yanbhavati tasmācchyeto 'naḍvāndakṣiṇā | [ŚBM, 5, 3, 1 7.2]
atha śvobhūte | [ŚBM, 5, 3, 1 8.1]
saṃgrahīturgṛhānparetyāśvinaṃ dvikapālam puroḍāśaṃ nirvapati sayonī vā aśvinau sayonī savyaṣṭhṛsārathī samānaṃ hi rathamadhitiṣṭhatastasmādāśvino bhavatyetadvā asyaikaṃ ratnaṃ yatsaṃgrahītā tasmā evaitena sūyate taṃ svamanapakramiṇaṃ kurute tasya yamau gāvau dakṣiṇā tau hi sayonī yadyamau yadi yamau na vinded apy anūcīnagarbhāveva gāvau dakṣiṇā syātāṃ tā u hyapi samānayonī | [ŚBM, 5, 3, 1 8.2]
atha śvobhūte | [ŚBM, 5, 3, 1 9.1]
bhāgadughasya gṛhānparetya pauṣṇaṃ caruṃ nirvapati pūṣā vai devānām bhāgadugha eṣa vā etasya bhāgadugho bhavati tasmātpauṣṇo bhavatyetadvā asyaikaṃ ratnaṃ yadbhāgadughastasmā evaitena sūyate taṃ svam anapakramiṇaṃ kurute tasya śyāmo gaurdakṣiṇā tasyāsāveva bandhuryo 'sau triṣaṃyukteṣu | [ŚBM, 5, 3, 1 9.2]
atha śvobhūte | [ŚBM, 5, 3, 1 10.1]
akṣāvāpasya ca gṛhebhyo govikartasya ca gavedhukāḥ saṃbhṛtya sūyamānasya gṛhe raudraṃ gāvedhukaṃ caruṃ nirvapati te vā ete dve satī ratne ekaṃ karoti sampadaḥ kāmāya tadyadetena yajate yāṃ vā imāṃ sabhāyāṃ ghnanti rudro haitām abhimanyate 'gnir vai rudro 'dhidevanaṃ vā agnis tasyaite 'ṅgārā yad akṣās tamevaitena prīṇāti tasya ha vā eṣānumatā gṛheṣu hanyate yo vā rājasūyena yajate yo vaitadevaṃ vedaitadvā asyaikaṃ ratnaṃ yadakṣāvāpaśca govikartaśca tābhyām evaitena sūyate tau svāvanapakramiṇau kurute tasya dvirūpo gaurdakṣiṇā śitibāhur vā śitivālo vāsirnakharo vāladāmnākṣāvapanam prabaddham etad u hi tayorbhavati | [ŚBM, 5, 3, 1 10.2]
atha śvobhūte | [ŚBM, 5, 3, 1 11.1]
pālāgalasya gṛhānparetya caturgṛhītamājyaṃ gṛhītvādhvana ājyaṃ juhoti juṣāṇo 'dhvājyasya vetu svāheti praheyo vai pālāgalo 'dhvānaṃ vai prahita eti tasmādadhvana ājyaṃ juhotyetadvā asyaikaṃ ratnaṃ yat pālāgalastasmā evaitena sūyate taṃ svamanapakramiṇaṃ kurute tasya dakṣiṇā pyukṣṇaveṣṭitaṃ dhanuś carmamayā vāṇavanto lohita uṣṇīṣa etad u hi tasya bhavati | [ŚBM, 5, 3, 1 11.2]
tāni vā etāni | [ŚBM, 5, 3, 1 12.1]
ekādaśa ratnāni sampādayaty ekādaśākṣarā vai triṣṭubvīryaṃ triṣṭub vīryam evaitad ratnāny abhisaṃpādayati tad yad ratnināṃ havirbhiryajata eteṣāṃ vai rājā bhavati tebhya evaitena sūyate tānt svānanapakramiṇaḥ kurute | [ŚBM, 5, 3, 1 12.2]
atha śvobhūte | [ŚBM, 5, 3, 1 13.1]
parivṛttyai gṛhānparetya nairṛtaṃ caruṃ nirvapati yā vā aputrā patnī sā parivṛttī sakṛṣṇānāṃ vrīhīṇāṃ nakhairnirbhidya taṇḍulānnairṛtaṃ caruṃ śrapayati sa juhotyeṣa te nirṛte bhāgastaṃ juṣasva svāheti yā vā aputrā patnī sā nirṛtigṛhītā tadyadevāsyā atra nairṛtaṃ rūpaṃ tad evaitacchamayati tatho hainaṃ sūyamānaṃ nirṛtirna gṛhṇāti tasya dakṣiṇā kṛṣṇā gauḥ parimūrṇī paryāriṇī sā hyapi nirṛtigṛhītā tāmāha mā me 'dyeśāyāṃ vātsīditi tatpāpmānamapādatte | [ŚBM, 5, 3, 1 13.2]
{ŚBM, 5, 3, 2}
upariṣṭādratnānāṃ saumāraudreṇa yajate | [ŚBM, 5, 3, 2 1.1]
sa śvetāyai śvetavatsāyai payasi śṛto bhavati tad yad upariṣṭād ratnānāṃ saumāraudreṇa yajate | [ŚBM, 5, 3, 2 1.2]
svarbhānurha vā āsuraḥ | [ŚBM, 5, 3, 2 2.1]
sūryaṃ tamasā vivyādha sa tamasā viddho na vyarocata tasya somārudrāvevaitattamo 'pāhatāṃ sa eṣo 'pahatapāpmā tapati tatho evaiṣa etat tamaḥ praviśaty etaṃ vā tamaḥ praviśati yad ayajñiyān yajñena prasajaty ayajñiyān vā etad yajñena prasajati śūdrāṃs tvad yāṃs tvat tasya somārudrāvevaitattamo 'pahataḥ so 'pahatapāpmaiva dīkṣate tadyacchvetāyai śvetavatsāyai payasi śṛto bhavati kṛṣṇaṃ vai tamas tat tamo 'pahanti tasyaiṣaiva śvetā śvetavatsā dakṣiṇā | [ŚBM, 5, 3, 2 2.2]
sa haitenāpi yajeta | [ŚBM, 5, 3, 2 3.1]
yo 'laṃ yaśase sanna yaśo bhavati yo vā anūcānaḥ so 'laṃ yaśase sanna yaśo bhavati yo na yaśo bhavati sa tamasā vai sa tatprāvṛto bhavati tasya somārudrāvevaitattamo 'pahataḥ so 'pahatapāpmā jyotireva śriyā yaśasā bhavati | [ŚBM, 5, 3, 2 3.2]
atha maitrābārhaspatyaṃ caruṃ nirvapati | [ŚBM, 5, 3, 2 4.1]
hvalati vā eṣa yo yajñapathād ety eti vā eṣa yajñapathādyadayajñiyān yajñena prasajaty ayajñiyānvā etadyajñena prasajati śūdrāṃs tvad yāṃs tvan mitrābṛhaspatī vai yajñapatho brahma hi mitro brahma hi yajño brahma hi bṛhaspatir brahma hi yajñas tat punar yajñapathamapipadyate so 'pipadyaiva yajñapathaṃ dīkṣate tasmānmaitrābārhaspatyaṃ caruṃ nirvapati | [ŚBM, 5, 3, 2 4.2]
tasyāvṛt | [ŚBM, 5, 3, 2 5.1]
yā svayampraśīrṇāśvatthī śākhā prācī vodīcī vā bhavati tasyai maitram pātraṃ karoti varuṇyā vā eṣā yā paraśuvṛkṇāthaiṣā maitrī yā svayampraśīrṇā tasmātsvayampraśīrṇāyai śākhāyai maitram pātraṃ karoti | [ŚBM, 5, 3, 2 5.2]
athātacya dadhi | [ŚBM, 5, 3, 2 6.1]
vināṭa āsicya rathaṃ yuktvābadhya dedīyitavā āha tad yat svayamuditaṃ navanītaṃ tadājyam bhavati varuṇyaṃ vā etadyanmathitamathaitanmaitraṃ yatsvayamuditaṃ tasmātsvayamuditamājyam bhavati | [ŚBM, 5, 3, 2 6.2]
dvedhā taṇḍulānkurvanti | [ŚBM, 5, 3, 2 7.1]
sa ye 'ṇīyāṃsaḥ paribhinnāste bārhaspatyā atha ye sthavīyāṃso 'paribhinnās te maitrā na vai mitraḥ kaṃcana hinasti na mitraṃ kaścana hinasti nainaṃ kuśo na kaṇṭako vibhinatti nāsya vraṇaścanāsti sarvasya hyeva mitro mitram | [ŚBM, 5, 3, 2 7.2]
atha bārhaspatyaṃ carumadhiśrayati | [ŚBM, 5, 3, 2 8.1]
tam maitreṇa pātreṇāpidadhāti tadājyamānayati tattaṇḍulānāvapati sa eṣa ūṣmaṇaiva śrapyate varuṇyo vā eṣa yo 'gninā śṛto 'thaiṣa maitro ya ūṣmaṇā śṛtastasmādūṣmaṇā śṛto bhavati tayorubhayoravadyannāha mitrābṛhaspatibhyām anubrūhīty āśrāvyāha mitrābṛhaspatī yajeti vaṣaṭkṛte juhoti | [ŚBM, 5, 3, 2 8.2]
{ŚBM, 5, 3, 3}
sa vai dīkṣate | [ŚBM, 5, 3, 3 1.1]
sa upavasathe 'gnīṣomīyam paśumālabhate tasya vapayā pracaryāgnīṣomīyam ekādaśakapālam puroḍāśam nirvapati tadanu devasvāṃ havīṃṣi nirupyante | [ŚBM, 5, 3, 3 1.2]
savitre satyaprasavāya | [ŚBM, 5, 3, 3 2.1]
dvādaśakapālaṃ vāṣṭākapālaṃ vā puroḍāśaṃ nirvapati plāśukānāṃ vrīhīṇāṃ savitā vai devānām prasavitā savitṛprasūtaḥ sūyā ity atha yatplāśukānāṃ vrīhīṇāṃ kṣipre mā prasuvāniti | [ŚBM, 5, 3, 3 2.2]
athāgnaye gṛhapataye | [ŚBM, 5, 3, 3 3.1]
aṣṭākapālam puroḍāśaṃ nirvapatyāśūnāṃ śrīrvai gārhapataṃ yāvato yāvata īṣṭe tadenamagnireva gṛhapatirgārhapatamabhi pariṇayaty atha yadāśūnāṃ kṣipre mā pariṇayāniti | [ŚBM, 5, 3, 3 3.2]
atha somāya vanaspataye | [ŚBM, 5, 3, 3 4.1]
śyāmākaṃ carum nirvapati tadenaṃ soma eva vanaspatiroṣadhibhyaḥ suvatyatha yacchyāmāko bhavatyete vai somasyauṣadhīnāṃ pratyakṣatamāṃ yacchyāmākās tasmācchyāmāko bhavati | [ŚBM, 5, 3, 3 4.2]
atha bṛhaspataye vāce | [ŚBM, 5, 3, 3 5.1]
naivāraṃ caruṃ nirvapati tadenam bṛhaspatireva vāce suvaty atha yannaivāro bhavati brahma vai bṛhaspatir ete vai brahmaṇā pacyante yan nīvārās tasmānnaivāro bhavati | [ŚBM, 5, 3, 3 5.2]
athendrāya jyeṣṭhāya | [ŚBM, 5, 3, 3 6.1]
hāyanānāṃ caruṃ nirvapati tadenamindra eva jyeṣṭho jyaiṣṭhyamabhi pariṇayatyatha yaddhāyanānām bhavaty atiṣṭhā vā etā oṣadhayo yaddhāyanā atiṣṭho vā indrastasmāddhāyanānām bhavati | [ŚBM, 5, 3, 3 6.2]
atha rudrāya paśupataye | [ŚBM, 5, 3, 3 7.1]
raudraṃ gāvedhukaṃ caruṃ nirvapati tadenaṃ rudra eva paśupatiḥ paśubhyaḥ suvaty atha yad gāvedhuko bhavati vāstavyo vā eṣa devo vāstavyā gavedhukās tasmādgāvedhuko bhavati | [ŚBM, 5, 3, 3 7.2]
atha mitrāya satyāya | [ŚBM, 5, 3, 3 8.1]
nāmbānāṃ caruṃ nirvapati tadenam mitra eva satyo brahmaṇe suvatyatha yannāmbānām bhavati varuṇyā vā etā oṣadhayo yāḥ kṛṣṭe jāyante 'thaite maitrā yan nāmbās tasmānnāmbānām bhavati | [ŚBM, 5, 3, 3 8.2]
atha varuṇāya dharmapataye | [ŚBM, 5, 3, 3 9.1]
vāruṇaṃ yavamayaṃ caruṃ nirvapati tadenaṃ varuṇa eva dharmapatir dharmasya patiṃ karoti paramatā vai sā yo dharmasya patir asad yo hi paramatāṃ gacchati taṃ hi dharma upayanti tasmādvaruṇāya dharmapataye | [ŚBM, 5, 3, 3 9.2]
athāgnīṣomīyena puroḍāśena pracarati | [ŚBM, 5, 3, 3 10.1]
tasyāniṣṭa eva sviṣṭakṛdbhavaty athaitair havirbhiḥ pracarati yadaitair havirbhiḥ pracarati | [ŚBM, 5, 3, 3 10.2]
athainaṃ dakṣiṇe bāhāvabhipadya japati | [ŚBM, 5, 3, 3 11.1]
savitā tvā savānāṃ suvatāmagnirgṛhapatīnāṃ somo vanaspatīnāṃ bṛhaspatirvāca indro jyaiṣṭhyāya rudraḥ paśubhyo mitraḥ satyo varuṇo dharmapatīnām | [ŚBM, 5, 3, 3 11.2]
imaṃ devāḥ | [ŚBM, 5, 3, 3 12.1]
asapatnaṃ suvadhvamitīmaṃ devā abhrātṛvyaṃ suvadhvamityevaitadāha mahate kṣatrāya mahate jyaiṣṭhyāyeti nātra tirohitamivāsti mahate jānarājyāyeti mahate janānāṃ rājyāyety evaitad āhendrasyendriyāyeti vīryāyety evaitadāha yadāhendrasyendriyāyetīmamamuṣyai putramamuṣyai putramiti tadyadevāsya janma tata evaitadāhāsyai viśa iti yasyai viśo rājā bhavatyeṣa vo 'mī rājā somo 'smākam brāhmaṇānāṃ rājeti tadasmā idaṃ sarvamādyaṃ karoti brāhmaṇam evāpoddharati tasmād brāhmaṇo 'nādyaḥ somarājā hi bhavati | [ŚBM, 5, 3, 3 12.2]
etā ha vai devāḥ savasyeśate | [ŚBM, 5, 3, 3 13.1]
tasmād devasvo nāma tadenametā eva devatāḥ suvate tābhiḥ sūtaḥ śvaḥ sūyate | [ŚBM, 5, 3, 3 13.2]
tā vai dvināmnyo bhavanti | [ŚBM, 5, 3, 3 14.1]
dvandvaṃ vai vīryaṃ vīryavatyaḥ suvāntā iti tasmād dvināmnyo bhavanti | [ŚBM, 5, 3, 3 14.2]
athāhāgnaye sviṣṭakṛte 'nubrūhīti | [ŚBM, 5, 3, 3 15.1]
tadyadantareṇāhutī etatkarma kriyata eṣa vai prajāpatirya eṣa yajñas tāyate yasmādimāḥ prajāḥ prajātā etam v evāpyetarhyanu prajāyante tad enam madhyata evaitasya prajāpaterdadhāti madhyataḥ suvati tasmād antareṇāhutī etatkarma kriyata āśrāvyāhāgnaye sviṣṭakṛte preṣyeti vaṣaṭkṛte juhoti | [ŚBM, 5, 3, 3 15.2]
{ŚBM, 5, 3, 4}
sa vā apaḥ saṃbharati | [ŚBM, 5, 3, 4 1.1]
tad yad apaḥ saṃbharati vīryaṃ vā āpo vīryam evaitad rasam apāṃ saṃbharati | [ŚBM, 5, 3, 4 1.2]
audumbare pātre | [ŚBM, 5, 3, 4 2.1]
annaṃ vā ūrg udumbara ūrjo 'nnādyasyāvaruddhyai tasmādaudumbare pātre | [ŚBM, 5, 3, 4 2.2]
sa sārasvatīreva prathamā gṛhṇāti | [ŚBM, 5, 3, 4 3.1]
apo devā madhumatīr agṛbhṇann ity apo devā rasavatīragṛhṇann ityevaitad āhorjasvatī rājasvaścitānā iti rasavatīrityevaitadāha yadāhorjasvatīriti rājasvaścitānā iti yāḥ prajñātā rājasva ityevaitadāha yābhirmitrāvaruṇāvabhyaṣiñcann ity etābhirhi mitrāvaruṇāvabhyaṣiñcanyābhir indram anayannatyarātīrityetābhirhīndraṃ nāṣṭrārakṣāṃsyatyanayaṃstābhirabhiṣiñcati vāgvai sarasvatī vācaivainametadabhiṣiñcaty etā vā ekā āpastā evaitat saṃbharati | [ŚBM, 5, 3, 4 3.2]
athādhvaryuḥ | [ŚBM, 5, 3, 4 4.1]
caturgṛhītamājyaṃ gṛhītvāpo 'bhyavaiti tadyā ūrmī vyardataḥ paśau vā puruṣe vābhyavete tau gṛhṇāti | [ŚBM, 5, 3, 4 4.2]
sa yaḥ prāṅ udardati | [ŚBM, 5, 3, 4 5.1]
taṃ gṛhṇāti vṛṣṇa ūrmirasi rāṣṭradā rāṣṭraṃ me dehi svāhā vṛṣṇa ūrmirasi rāṣṭradā rāṣṭramamuṣmai dehīti | [ŚBM, 5, 3, 4 5.2]
atha yaḥ pratyaṅṅudardati | [ŚBM, 5, 3, 4 6.1]
taṃ gṛhṇāti vṛṣaseno 'si rāṣṭradā rāṣṭraṃ me dehi svāhā vṛṣaseno 'si rāṣṭradā rāṣṭramamuṣmai dehīti tābhirabhiṣiñcati vīryaṃ vā etad apām udardati paśau vā puruṣe vābhyavete vīryeṇaivainam etad abhiṣiñcaty etā vā ekā āpas tā evaitat saṃbharati | [ŚBM, 5, 3, 4 6.2]
atha syandamānā gṛhṇāti | [ŚBM, 5, 3, 4 7.1]
artheta stha rāṣṭradā rāṣṭram me datta svāhārtheta stha rāṣṭradā rāṣṭram amuṣmai datteti tābhirabhiṣiñcati vīryeṇa vā etāḥ syandante tasmādenāḥ syandamānā na kiṃcana pratidhārayate vīryeṇaivainam etad abhiṣiñcaty etā vā ekā āpastā evaitat saṃbharati | [ŚBM, 5, 3, 4 7.2]
atha yāḥ syandamānānām pratīpaṃ syandante | [ŚBM, 5, 3, 4 8.1]
tā gṛhṇāty ojasvatī stha rāṣṭradā rāṣṭram me datta svāhaujasvatī stha rāṣṭradā rāṣṭramamuṣmai datteti tābhirabhiṣiñcati vīryeṇa vā etāḥ syandamānānām pratīpaṃ syandante vīryeṇaivainam etad abhiṣiñcaty etā vā ekā āpastā evaitat saṃbharati | [ŚBM, 5, 3, 4 8.2]
athāpayatīrgṛhṇāti | [ŚBM, 5, 3, 4 9.1]
āpaḥ parivāhiṇī stha rāṣṭradā rāṣṭramamuṣmai datteti tābhirabhiṣiñcatyetasyai vā eṣāpacchidyaiṣaiva punarbhavatyapi ha vā asyānyarāṣṭrīyo rāṣṭre bhavaty apy anyarāṣṭrīyam avaharate tathāsmin bhūmānaṃ dadhāti bhūmnaivainametadabhiṣiñcatyetā vā ekā āpastā evaitat saṃbharati | [ŚBM, 5, 3, 4 9.2]
atha nadīpatiṃ gṛhṇāti | [ŚBM, 5, 3, 4 10.1]
apām patirasi rāṣṭradā rāṣṭram me dehi svāhāpām patirasi rāṣṭradā rāṣṭram amuṣmai dehīti tābhirabhiṣiñcatyapāṃ vā eṣa patiryannadīpatirviśāmevainametatpatiṃ karotyetā vā ekā āpastā evaitat saṃbharati | [ŚBM, 5, 3, 4 10.2]
atha niveṣyaṃ gṛhṇāti | [ŚBM, 5, 3, 4 11.1]
apāṃ garbho 'si rāṣṭradā rāṣṭram me dehi svāhāpāṃ garbho 'si rāṣṭradā rāṣṭram amuṣmai dehīti tābhirabhiṣiñcati garbhaṃ vā etadāpa upaniveṣṭante viśāmevainametadgarbhaṃ karotyetā vā ekā āpastā evaitatsaṃbharati | [ŚBM, 5, 3, 4 11.2]
atha yaḥ syandamānānāṃ sthāvaro hrado bhavati | [ŚBM, 5, 3, 4 12.1]
pratyātāpe tā gṛhṇāti sūryatvacasa stha rāṣṭradā rāṣṭraṃ me datta svāhā sūryatvacasa stha rāṣṭradā rāṣṭramamuṣmai datteti tābhirabhiṣiñcati varcasaivainametadabhiṣiñcati sūryatvacasamevainametatkaroti varuṇyā vā etā āpo bhavanti yāḥ syandamānānāṃ na syandante varuṇasavo vā eṣa yad rājasūyaṃ tasmād etābhirabhiṣiñcatyetā vā ekā āpastā evaitatsaṃbharati | [ŚBM, 5, 3, 4 12.2]
atha yā ātapati varṣanti | [ŚBM, 5, 3, 4 13.1]
tā gṛhṇāti sūryavarcasa stha rāṣṭradā rāṣṭram me datta svāhā sūryavarcasa stha rāṣṭradā rāṣṭramamuṣmai datteti tābhirabhiṣiñcati varcasaivainametadabhiṣiñcati sūryavarcasamevainametatkaroti medhyā vā etā āpo bhavanti yā ātapati varṣanty aprāptā hīmām bhavanty athainā gṛhṇāti medhyamevainametatkarotyetā vā ekā āpastā evaitatsaṃbharati | [ŚBM, 5, 3, 4 13.2]
atha vaiśantīr gṛhṇāti | [ŚBM, 5, 3, 4 14.1]
māndā stha rāṣṭradā rāṣṭram me datta svāhā māndā stha rāṣṭradā rāṣṭram amuṣmai datteti tābhirabhiṣiñcati viśamevāsmā etatsthāvarāmanapakramiṇīṃ karotyetā vā ekā āpastā evaitatsaṃbharati | [ŚBM, 5, 3, 4 14.2]
atha kūpyā gṛhṇāti | [ŚBM, 5, 3, 4 15.1]
vrajakṣita stha rāṣṭradā rāṣṭram me datta svāhā vrajakṣita stha rāṣṭradā rāṣṭram amuṣmai datteti tābhirabhiṣiñcati tadyā imām pareṇāpastā evaitat saṃbharaty apām u caiva sarvatvāya tasmād etābhir abhiṣiñcaty etā vā ekā āpastā evaitatsaṃbharati | [ŚBM, 5, 3, 4 15.2]
atha pruṣvā gṛhṇāti | [ŚBM, 5, 3, 4 16.1]
vāśā stha rāṣṭradā rāṣṭram me datta svāhā vāśā stha rāṣṭradā rāṣṭram amuṣmai datteti tābhir abhiṣiñcaty annādyenaivainam etad abhiṣiñcaty annādyamevāsminnetaddadhātīdaṃ vā asāvāditya udyanneva yathāyam agnir nirdahed evam oṣadhīrannādyaṃ nirdahati tadetā āpo 'bhyavayatyaḥ śamayanti na ha vā ihānnādyaṃ pariśiṣyate yadetā āpo nābhyaveyur annādyenaivainam etad abhiṣiñcaty etā vā ekā āpastā evaitat saṃbharati | [ŚBM, 5, 3, 4 16.2]
atha madhu gṛhṇāti | [ŚBM, 5, 3, 4 17.1]
śaviṣṭhā stha rāṣṭradā rāṣṭram me datta svāhā śaviṣṭhā stha rāṣṭradā rāṣṭram amuṣmai datteti tābhir abhiṣiñcaty apāṃ caivainametadoṣadhīnāṃ ca rasenābhiṣiñcatyetā vā ekā āpastā evaitat saṃbharati | [ŚBM, 5, 3, 4 17.2]
atha gorvijāyamānāyā ulbyā gṛhṇāti | [ŚBM, 5, 3, 4 18.1]
śakvarī stha rāṣṭradā rāṣṭram me datta svāhā śakvarī stha rāṣṭradā rāṣṭramamuṣmai datteti tābhirabhiṣiñcati paśubhir evainam etadabhiṣiñcatyetā vā ekā āpastā evaitatsaṃbharati | [ŚBM, 5, 3, 4 18.2]
atha payo gṛhṇāti | [ŚBM, 5, 3, 4 19.1]
janabhṛta stha rāṣṭradā rāṣṭram me datta svāhā janabhṛta stha rāṣṭradā rāṣṭram amuṣmai datteti tābhirabhiṣiñcati paśubhirevainametadabhiṣiñcatyetā vā ekā āpastā evaitat saṃbharati | [ŚBM, 5, 3, 4 19.2]
atha ghṛtaṃ gṛhṇāti | [ŚBM, 5, 3, 4 20.1]
viśvabhṛta stha rāṣṭradā rāṣṭram me datta svāhā viśvabhṛta stha rāṣṭradā rāṣṭram amuṣmai datteti tābhirabhiṣiñcati paśūnām evainam etad rasenābhiṣiñcaty etā vā ekā āpastā evaitatsaṃbharati | [ŚBM, 5, 3, 4 20.2]
atha marīcīḥ | [ŚBM, 5, 3, 4 21.1]
añjalinā saṃgṛhyāpisṛjaty āpaḥ svarāja stha rāṣṭradā rāṣṭramamuṣmai dattetyetā vā āpaḥ svarājo yanmarīcayastā yat syandanta ivānyonyasyā evaitacchriyā atiṣṭhamānā uttarādharā iva bhavantyo yanti svārājyam evāsminnetad dadhāty etā vā ekā āpastā evaitat saṃbharati | [ŚBM, 5, 3, 4 21.2]
tā vā etāḥ | [ŚBM, 5, 3, 4 22.1]
saptadaśāpaḥ saṃbharati saptadaśo vai prajāpatiḥ prajāpatir yajñas tasmātsaptadaśāpaḥ saṃbharati | [ŚBM, 5, 3, 4 22.2]
ṣoḍaśa tā āpo yā abhijuhoti | [ŚBM, 5, 3, 4 23.1]
ṣoḍaśāhutīrjuhoti tā dvātriṃśad dvayīṣu na juhoti sārasvatīṣu ca marīciṣu ca tāścatustriṃśat trayastriṃśadvai devāḥ prajāpatiścatustriṃśas tad enam prajāpatiṃ karoti | [ŚBM, 5, 3, 4 23.2]
atha yaddhutvā hutvā gṛhṇāti | [ŚBM, 5, 3, 4 24.1]
vajro vā ājyaṃ vajreṇaivaitadājyena spṛtvā spṛtvā svīkṛtya gṛhṇāti | [ŚBM, 5, 3, 4 24.2]
atha yatsārasvatīṣu na juhoti | [ŚBM, 5, 3, 4 25.1]
vāgvai sarasvatī vajra ājyaṃ nedvajreṇājyena vācaṃ hinasānīti tasmāt sārasvatīṣu na juhoti | [ŚBM, 5, 3, 4 25.2]
atha yanmarīciṣu na juhoti | [ŚBM, 5, 3, 4 26.1]
nedanaddhevaitāmāhutiṃ juhavānīti tasmānmarīciṣu na juhoti | [ŚBM, 5, 3, 4 26.2]
tāḥ sārdhamaudumbare pātre samavanayati | [ŚBM, 5, 3, 4 27.1]
madhumatīrmadhumatībhiḥ pṛcyantāmiti rasavatī rasavatībhiḥ pṛcyantām ity evaitadāha mahi kṣatraṃ kṣatriyāya vanvānā iti tat parokṣaṃ yajamānāyāśiṣam āśāste yadāha mahi kṣatraṃ kṣatriyāya vanvānā iti | [ŚBM, 5, 3, 4 27.2]
tā agreṇa maitrāvaruṇasya dhiṣṇyaṃ sādayati | [ŚBM, 5, 3, 4 28.1]
anādhṛṣṭāḥ sīdata sahaujasa ity anādhṛṣṭāḥ sīdata rakṣobhir ity evaitadāha sahaujasa iti savīryā ityevaitadāha mahi kṣatraṃ kṣatriyāya dadhatīr iti tatpratyakṣaṃ kṣatraṃ yajamānāyāśiṣam āśāste yadāha mahi kṣatraṃ kṣatriyāya dadhatīriti | [ŚBM, 5, 3, 4 28.2]
{ŚBM, 5, 3, 5}
taṃ vai mādhyaṃdine savane 'bhiṣiñcati | [ŚBM, 5, 3, 5 1.1]
eṣa vai prajāpatirya eṣa yajñastāyate yasmādimāḥ prajāḥ prajātā etamevāpyetarhyanu prajāyante tadenam madhyata evaitasya prajāpaterdadhāti madhyataḥ suvati | [ŚBM, 5, 3, 5 1.2]
agṛhīte māhendre | [ŚBM, 5, 3, 5 2.1]
eṣa vā indrasya niṣkevalyo graho yanmāhendro 'pyasyaitanniṣkevalyameva stotraṃ niṣkevalyaṃ śastramindro vai yajamānastadenaṃ sva evāyatane 'bhiṣiñcati tasmādagṛhīte māhendre | [ŚBM, 5, 3, 5 2.2]
agreṇa maitrāvaruṇasya dhiṣṇyam | [ŚBM, 5, 3, 5 3.1]
śārdūlacarmopastṛṇāti somasya tviṣirasīti yatra vai soma indramatyapavata sa yattataḥ śārdūlaḥ samabhavattena somasya tviṣistasmādāha somasya tviṣirasīti taveva me tviṣirbhūyāditi śārdūlatviṣimevāsminnetaddadhāti tasmādāha taveva me tviṣirbhūyāditi | [ŚBM, 5, 3, 5 3.2]
atha pārthāni juhoti | [ŚBM, 5, 3, 5 4.1]
pṛthī ha vai vainyo manuṣyāṇām prathamo 'bhiṣiṣice so 'kāmayata sarvamannādyamavarundhīyeti tasmā etānyajuhavuḥ sa idaṃ sarvamannādyam avarurudhe 'pi ha smāsmā āraṇyānpaśūn abhihvayantyasāvehi rājā tvā pakṣyata iti tathedaṃ sarvamannādyamavarurudhe sarvaṃ ha vā annādyamavarunddhe yasyaivaṃ viduṣa etāni hvayante | [ŚBM, 5, 3, 5 4.2]
tāni vai dvādaśa bhavanti | [ŚBM, 5, 3, 5 5.1]
dvādaśa vai māsāḥ saṃvatsarasya tasmāddvādaśa bhavanti | [ŚBM, 5, 3, 5 5.2]
ṣaṭ purastādabhiṣekasya juhoti | [ŚBM, 5, 3, 5 6.1]
ṣaḍupariṣṭāttadenam madhyata evaitasya prajāpaterdadhāti madhyataḥ suvati | [ŚBM, 5, 3, 5 6.2]
sa yāni purastādabhiṣekasya juhoti | [ŚBM, 5, 3, 5 7.1]
bṛhaspatisteṣāmuttamo bhavatyatha yānyupariṣṭādabhiṣekasya juhotīndrasteṣām prathamo bhavati brahma vai bṛhaspatirindriyaṃ vīryamindra etābhyāmevainam etad vīryābhyāmubhayataḥ paribṛṃhati | [ŚBM, 5, 3, 5 7.2]
sa juhoti | [ŚBM, 5, 3, 5 8.1]
yāni purastādabhiṣekasya juhotyagnaye svāheti tejo vā agnistejasaivainametadabhiṣiñcati somāya svāheti kṣatraṃ vai somaḥ kṣatreṇaivainametadabhiṣiñcati savitre svāheti savitā vai devānām prasavitā savitṛprasūta evainametadabhiṣiñcati sarasvatyai svāheti vāgvai sarasvatī vācaivainametadabhiṣiñcati pūṣṇe svāheti paśavo vai pūṣā paśubhirevainametadabhiṣiñcati bṛhaspataye svāheti brahma vai bṛhaspatir brahmaṇaivainam etad abhiṣiñcaty etāni purastādabhiṣekasya juhoti tānyetānyagnināmānyācakṣate | [ŚBM, 5, 3, 5 8.2]
atha juhoti | [ŚBM, 5, 3, 5 9.1]
yānyupariṣṭādabhiṣekasya juhotīndrāya svāheti vīryaṃ vā indro vīryeṇaivainametadabhiṣiñcati ghoṣāya svāheti vīryaṃ vai ghoṣo vīryeṇaivainametadabhiṣiñcati ślokāya svāheti vīryaṃ vai śloko vīryeṇaivainametadabhiṣiñcatyaṃśāya svāheti vīryaṃ vā aṃśo vīryeṇaivainametadabhiṣiñcati bhagāya svāheti vīryaṃ vai bhago vīryeṇaivainametad abhiṣiñcaty aryamṇe svāheti tadenamasya sarvasyāryamaṇaṃ karotyetānyupariṣṭād abhiṣekasya juhoti tānyetāny ādityanāmānyācakṣate | [ŚBM, 5, 3, 5 9.2]
agreṇa maitrāvaruṇasya dhiṣṇyam | [ŚBM, 5, 3, 5 10.1]
abhiṣecanīyāni pātrāṇi bhavanti yatraitā āpo 'bhiṣecanīyā bhavanti | [ŚBM, 5, 3, 5 10.2]
pālāśam bhavati | [ŚBM, 5, 3, 5 11.1]
tena brāhmaṇo 'bhiṣiñcati brahma vai palāśo brahmaṇaivainametadabhiṣiñcati | [ŚBM, 5, 3, 5 11.2]
audumbaram bhavati | [ŚBM, 5, 3, 5 12.1]
tena svo 'bhiṣiñcatyannaṃ vā ūrg udumbara ūrgvai svaṃ yāvadvai puruṣasya svam bhavati naiva tāvadaśanāyati tenork svaṃ tasmādaudumbareṇa svo 'bhiṣiñcati | [ŚBM, 5, 3, 5 12.2]
naiyagrodhapādam bhavati | [ŚBM, 5, 3, 5 13.1]
tena mitryo rājanyo 'bhiṣiñcati padbhirvai nyagrodhaḥ pratiṣṭhito mitreṇa vai rājanyaḥ pratiṣṭhitastasmānnaiyagrodhapādena mitryo rājanyo 'bhiṣiñcati | [ŚBM, 5, 3, 5 13.2]
āśvattham bhavati | [ŚBM, 5, 3, 5 14.1]
tena vaiśyo 'bhiṣiñcati sa yadevādo 'śvatthe tiṣṭhata indro maruta upāmantrayata tasmādāśvatthena vaiśyo 'bhiṣiñcatyetānyabhiṣecanīyāni pātrāṇi bhavanti | [ŚBM, 5, 3, 5 14.2]
atha pavitre karoti | [ŚBM, 5, 3, 5 15.1]
pavitre stho vaiṣṇavyāviti so 'sāveva bandhustayorhiraṇyam pravayati tābhyāmetā abhiṣecanīyā apa utpunāti tadyaddhiraṇyam pravayatyamṛtamāyurhiraṇyaṃ tadāsvamṛtamāyurdadhāti tasmāddhiraṇyam pravayati | [ŚBM, 5, 3, 5 15.2]
sa utpunāti | [ŚBM, 5, 3, 5 16.1]
saviturvaḥ prasava utpunāmyachidreṇa pavitreṇa sūryasya raśmibhiriti so 'sāveva bandhur anibhṛṣṭamasi vāco bandhustapojā ityanādhṛṣṭā stha rakṣobhirityevaitadāha yad āhānibhṛṣṭamasīti vāco bandhuriti yāvadvai prāṇeṣv āpo bhavanti tāvadvācā vadati tasmādāha vāco bandhuriti | [ŚBM, 5, 3, 5 16.2]
tapojā iti | [ŚBM, 5, 3, 5 17.1]
agnirvai dhūmo jāyate dhūmādabhramabhrādvṛṣṭiragnervā etā jāyante tasmādāha tapojā iti | [ŚBM, 5, 3, 5 17.2]
somasya dātramasīti | [ŚBM, 5, 3, 5 18.1]
yadā vā enametābhirabhiṣuṇvantyathāhutirbhavati tasmādāha somasya dātramasīti svāhā rājasva iti tadenāḥ svāhākāreṇaivotpunāti | [ŚBM, 5, 3, 5 18.2]
tā eteṣu pātreṣu vyānayati | [ŚBM, 5, 3, 5 19.1]
sadhamādo dyumninīr āpa etā ity anatimāninya ityevaitadāha yadāha sadhamāda iti dyumninīr āpa etā iti vīryavatya ityevaitadāhānādhṛṣṭā apasyo vasānā ityanādhṛṣṭā stha rakṣobhirityevaitadāha yadāhānādhṛṣṭā apasyo vasānā iti pastyāsu cakre varuṇaḥ sadhasthamiti viśo vai pastyā vikṣu cakre varuṇaḥ pratiṣṭhām ityevaitad āhāpāṃ śiśur mātṛtamāsvantar ityapāṃ vā eṣa śiśur bhavati yo rājasūyena yajate tasmād āhāpāṃ śiśur mātṛtamāsvantar iti | [ŚBM, 5, 3, 5 19.2]
athainaṃ vāsāṃsi paridhāpayati | [ŚBM, 5, 3, 5 20.1]
tat tārpyamiti vāso bhavati tasmint sarvāṇi yajñarūpāṇi niṣyūtāni bhavanti tadenam paridhāpayati kṣatrasyolbamasīti tadyadeva kṣatrasyolbaṃ tata evainametajjanayati | [ŚBM, 5, 3, 5 20.2]
athainam pāṇḍvam paridhāpayati | [ŚBM, 5, 3, 5 21.1]
kṣatrasya jarāyvasīti tadyadeva kṣatrasya jarāyu tata evainametajjanayati | [ŚBM, 5, 3, 5 21.2]
athādhīvāsam pratimuñcati | [ŚBM, 5, 3, 5 22.1]
kṣatrasya yonirasīti tadyaiva kṣatrasya yonistasyā evainametajjanayati | [ŚBM, 5, 3, 5 22.2]
athoṣṇīṣaṃ saṃhṛtya | [ŚBM, 5, 3, 5 23.1]
purastādavagūhati kṣatrasya nābhirasīti tadyaiva kṣatrasya nābhistāmevāsminnetaddadhāti | [ŚBM, 5, 3, 5 23.2]
taddhaike | [ŚBM, 5, 3, 5 24.1]
samantam pariveṣṭayanti nābhirvā asyaiṣā samantaṃ vā iyaṃ nābhiḥ paryetīti vadantastad u tathā na kuryāt purastād evāvagūhet purastāddhīyaṃ nābhistadyadenaṃ vāsāṃsi paridhāpayati janayatyevainametajjātamabhiṣiñcānīti tasmādenaṃ vāsāṃsi paridhāpayati | [ŚBM, 5, 3, 5 24.2]
taddhaike | [ŚBM, 5, 3, 5 25.1]
nidadhatyetāni vāsāṃsyathainam punardīkṣitavasanam paridhāpayanti tad u tathā na kuryād aṅgāni vā asya janūrvāsāṃsyaṅgairhainaṃ sajanvā tanvā vyardhayanti varuṇyaṃ dīkṣitavasanaṃ sa eteṣāmevaikaṃ vāsasām paridadhīta tadenamaṅgairjanvā tanvā samardhayati varuṇyaṃ dīkṣitavasanaṃ tadenaṃ varuṇyād dīkṣitavasanāt pramuñcati | [ŚBM, 5, 3, 5 25.2]
sa yatrāvabhṛthamabhyavaiti | [ŚBM, 5, 3, 5 26.1]
tadetadabhyavaharanti tatsaloma kriyate sa eteṣāmevaikaṃ vāsasām paridhāyodaiti tāni vaśāyai vā vapāyāṃ hutāyāṃ dadyādudavasānīyāyāṃ veṣṭau | [ŚBM, 5, 3, 5 26.2]
atha dhanuradhitanoti | [ŚBM, 5, 3, 5 27.1]
indrasya vārtraghnamasīti vārtraghnaṃ vai dhanur indro vai yajamāno dvayena vā eṣa indro bhavati yacca kṣatriyo yad u ca yajamānastasmādāhendrasya vārtraghnamasīti | [ŚBM, 5, 3, 5 27.2]
atha bāhū vimārṣṭi | [ŚBM, 5, 3, 5 28.1]
mitrasyāsi varuṇasyāsīti bāhvorvai dhanur bāhubhyāṃ vai rājanyo maitrāvaruṇas tasmādāha mitrasyāsi varuṇasyāsīti tadasmai prayacchati tvayāyaṃ vṛtram badhediti tvayāyaṃ dviṣantam bhrātṛvyam badhed ityevaitadāha | [ŚBM, 5, 3, 5 28.2]
athāsmai tisra iṣūḥ prayacchati | [ŚBM, 5, 3, 5 29.1]
sa yayā prathamayā samarpaṇena parābhinatti saikā seyam pṛthivī saiṣā dṛbā nāmātha yayā viddhaḥ śayitvā jīvati vā mriyate vā sā dvitīyā tadidamantarikṣaṃ saiṣā rujā nāmātha yayāpaiva rādhnoti sā tṛtīyā sāsau dyauḥ saiṣā kṣumā nāmaitā hi vai tisra iṣavas tasmādasmai tisra iṣūḥ prayacchati | [ŚBM, 5, 3, 5 29.2]
tāḥ prayacchati pātainam prāñcam pātainam pratyañcam pātainaṃ tiryañcaṃ digbhyaḥ pāteti tadasmai sarvā eva diśo 'śaravyāḥ karoti tadyadasmai dhanuḥ prayacchati vīryaṃ vā etadrājanyasya yaddhanur vīryavantamabhiṣiñcānīti tasmādvā asmā āyudham prayacchati | [ŚBM, 5, 3, 5 30.1]
athainamāvido vācayati | [ŚBM, 5, 3, 5 31.1]
āvirmaryā ityaniruktam prajāpatirvā aniruktas tadenam prajāpataya āvedayati so 'smai savamanumanyate tenānumataḥ sūyate | [ŚBM, 5, 3, 5 31.2]
āvitto agnirgṛhapatiriti | [ŚBM, 5, 3, 5 32.1]
brahma agnistadenam brahmaṇa āvedayati tadasmai savamanumanyate tenānumataḥ sūyate | [ŚBM, 5, 3, 5 32.2]
āvitto indro vṛddhaśravā iti | [ŚBM, 5, 3, 5 33.1]
kṣatraṃ vā indrastadenaṃ kṣatrāyāvedayati tadasmai savamanumanyate tenānumataḥ sūyate | [ŚBM, 5, 3, 5 33.2]
āvittau mitrāvaruṇau dhṛtavratāviti | [ŚBM, 5, 3, 5 34.1]
prāṇodānau vai mitrāvaruṇau tadenam prāṇodānābhyāmāvedayati tāvasmai savamanumanyete tābhyāmanumataḥ sūyate | [ŚBM, 5, 3, 5 34.2]
āvittaḥ pūṣā viśvavedā iti | [ŚBM, 5, 3, 5 35.1]
paśavo vai pūṣā tadenam paśubhya āvedayati te 'smai savamanumanyante tairanumataḥ sūyate | [ŚBM, 5, 3, 5 35.2]
āvitte dyāvāpṛthivī viśvaśambhuvāviti | [ŚBM, 5, 3, 5 36.1]
tadenamābhyāṃ dyāvāpṛthivībhyāmāvedayati te asmai savamanumanyete tābhyāmanumataḥ sūyate | [ŚBM, 5, 3, 5 36.2]
āvittāditiruruśarmeti | [ŚBM, 5, 3, 5 37.1]
iyaṃ vai pṛthivyaditis tadenam asyai pṛthivyā āvedayati sāsmai savamanumanyate tayānumataḥ sūyate tadyābhya evainametaddevatābhya āvedayati tā asmai savamanumanyante tābhiranumataḥ sūyate | [ŚBM, 5, 3, 5 37.2]
{ŚBM, 5, 4, 1}
keśavasya puruṣasya | [ŚBM, 5, 4, 1 1.1]
lohāyasamāsya āvidhyaty aveṣṭā dandaśūkā iti sarvān vā eṣa mṛtyūnatimucyate sarvān vadhānyo rājasūyena yajate tasya jaraiva mṛtyurbhavati tadyo mṛtyuryo vadhas tamevaitadatinayati yaddandaśūkān | [ŚBM, 5, 4, 1 1.2]
atha yatkeśavasya puruṣasya | [ŚBM, 5, 4, 1 2.1]
na vā eṣa strī na pumānyatkeśavaḥ puruṣo yadaha pumāṃstena na strī yad u keśavas teno na pumān naitad ayo na hiraṇyaṃ yallohāyasaṃ naite krimayo nākrimayo yaddandaśūkā atha yallohāyasam bhavati lohitā iva hi dandaśūkās tasmātkeśavasya puruṣasya | [ŚBM, 5, 4, 1 2.2]
athainaṃ diśaḥ samārohayati | [ŚBM, 5, 4, 1 3.1]
prācīmāroha gāyatrī tvāvatu rathantaraṃ sāma trivṛtstomo vasanta ṛtur brahma draviṇam | [ŚBM, 5, 4, 1 3.2]
dakṣiṇāmāroha | [ŚBM, 5, 4, 1 4.1]
triṣṭuptvāvatu bṛhatsāma pañcadaśa stomo grīṣma ṛtuḥ kṣatraṃ draviṇam | [ŚBM, 5, 4, 1 4.2]
pratīcīmāroha | [ŚBM, 5, 4, 1 5.1]
jagatī tvāvatu vairūpaṃ sāma saptadaśa stomo varṣā ṛturviḍ draviṇam | [ŚBM, 5, 4, 1 5.2]
udīcīmāroha | [ŚBM, 5, 4, 1 6.1]
anuṣṭuptvāvatu vairājaṃ sāmaikaviṃśa stomaḥ śaradṛtuḥ phalaṃ draviṇam | [ŚBM, 5, 4, 1 6.2]
ūrdhvāmāroha | [ŚBM, 5, 4, 1 7.1]
paṅktistvāvatu śākvararaivate sāmanī triṇavatrayastriṃśau stomau hemantaśiśirāvṛtū varco draviṇamiti | [ŚBM, 5, 4, 1 7.2]
tadyadenaṃ diśaḥ samārohayati | [ŚBM, 5, 4, 1 8.1]
ṛtūnām evaitad rūpam ṛtūnevainam etat saṃvatsaraṃ samārohayati sa ṛtūnt saṃvatsaraṃ samāruhya sarvamevedamuparyupari bhavaty arvāg evāsmādidaṃ sarvam bhavati | [ŚBM, 5, 4, 1 8.2]
śārdūlacarmaṇo jaghanārdhe | [ŚBM, 5, 4, 1 9.1]
sīsaṃ nihitam bhavati tatpadā pratyasyati pratyastaṃ namuceḥ śira iti namucirha vai nāmāsura āsa tamindro nivivyādha tasya padā śiro 'bhitaṣṭhau sa yadabhiṣṭhita udabādhata sa ucchvaṅkas tasya padā śiraḥ pracicheda tato rakṣaḥ samabhavat taddha smainamanubhāṣate kva gamiṣyasi kva me mokṣyasa iti | [ŚBM, 5, 4, 1 9.2]
tatsīsenāpajaghāna | [ŚBM, 5, 4, 1 10.1]
tasmātsīsam mṛdu sṛtajavaṃ hi sarveṇa hi vīryeṇāpajaghāna tasmāddhiraṇyarūpaṃ sanna kiyaccanārhati sṛtajavaṃ hi sarveṇa hi vīryeṇāpajaghāna tadvai sa tannāṣṭrā rakṣāṃsyapajaghāna tatho evaiṣa etannāṣṭrā rakṣāṃsyato 'pahanti | [ŚBM, 5, 4, 1 10.2]
athainaṃ śārdūlacarmārohayati | [ŚBM, 5, 4, 1 11.1]
somasya tviṣirasīti yatra vai soma indramatyapavata sa yattataḥ śārdūlaḥ samabhavat tena somasya tviṣis tasmādāha somasya tviṣirasīti taveva me tviṣirbhūyāditi śārdūlatviṣimevāsminnetaddadhāti tasmādāha taveva me tviṣirbhūyāditi | [ŚBM, 5, 4, 1 11.2]
atha rukmamadhastādupāsyati | [ŚBM, 5, 4, 1 12.1]
mṛtyoḥ pāhītyamṛtamāyurhiraṇyaṃ tadamṛta āyuṣi pratitiṣṭhati | [ŚBM, 5, 4, 1 12.2]
atha rukmaḥ śatavitṛṇṇo vā bhavati | [ŚBM, 5, 4, 1 13.1]
navavitṛṇṇo vā sa yadi śatavitṛṇṇaḥ śatāyurvā ayam puruṣaḥ śatatejāḥ śatavīryas tasmācchatavitṛṇṇo yady u navavitṛṇṇo naveme puruṣe prāṇās tasmānnavavitṛṇṇaḥ | [ŚBM, 5, 4, 1 13.2]
tamupariṣṭācchīrṣṇo nidadhāti | [ŚBM, 5, 4, 1 14.1]
ojo 'si saho 'syamṛtamasīty amṛtamāyurhiraṇyaṃ tad asminnamṛtamāyurdadhāti tad yad rukmā ubhayato bhavato 'mṛtamāyurhiraṇyaṃ tadamṛtenaivainametadāyuṣobhayataḥ paribṛṃhati tasmādrukmā ubhayato bhavataḥ | [ŚBM, 5, 4, 1 14.2]
atha bāhū udgṛhṇāti | [ŚBM, 5, 4, 1 15.1]
hiraṇyarūpā uṣaso viroka ubhāvindro udithaḥ sūryaśca | [ŚBM, 5, 4, 1 15.2]
ārohataṃ varuṇa mitra gartaṃ tataścakṣāthāmaditiṃ ditiṃ ceti bāhū vai mitrāvaruṇau puruṣo gartas tasmādāhārohataṃ varuṇa mitra gartamiti tataścakṣāthām aditiṃ ditiṃ ceti tataḥ paśyataṃ svaṃ cāraṇaṃ cetyevaitadāha | [ŚBM, 5, 4, 1 15.3]
naitenodgṛhṇīyāt | [ŚBM, 5, 4, 1 16.1]
mitro 'si varuṇo 'sīty evodgṛhṇīyād bāhū vai mitrāvaruṇau bāhubhyāṃ vai rājanyo maitrāvaruṇas tasmānmitro 'si varuṇo 'sītyevodgṛhṇīyāt | [ŚBM, 5, 4, 1 16.2]
tadyadenamūrdhvabāhumabhiṣiñcati | [ŚBM, 5, 4, 1 17.1]
vīryaṃ vā etadrājanyasya yadbāhū vīryaṃ vā etad apāṃ rasaḥ saṃbhṛto bhavati yenainametadabhiṣiñcati nenma idaṃ vīryaṃ vīryam apāṃ rasaḥ saṃbhṛto bāhū vlināditi tasmād enam ūrdhvabāhum abhiṣiñcati | [ŚBM, 5, 4, 1 17.2]
{ŚBM, 5, 4, 2}
taṃ vai prāñcaṃ tiṣṭhantamabhiṣiñcati | [ŚBM, 5, 4, 2 1.1]
purastādbrāhmaṇo 'bhiṣiñcatyadhvaryurvā yo vāsya purohito bhavati paścāditare | [ŚBM, 5, 4, 2 1.2]
somasya tvā dyumnenābhiṣiñcāmīti | [ŚBM, 5, 4, 2 2.1]
vīryeṇaitadāhāgnerbhrājaseti vīryeṇaivaitadāha sūryasya varcaseti vīryeṇaivaitadāhendrasyendriyeṇeti vīryeṇaivaitadāha kṣatrāṇāṃ kṣatrapatiredhīti rājñāmadhirāja edhītyevaitadāhāti didyūnpāhītīṣavo vai didyava iṣuvadhamevainametad atinayati tasmādāhāti didyūnpāhīti | [ŚBM, 5, 4, 2 2.2]
imaṃ devāḥ | [ŚBM, 5, 4, 2 3.1]
asapatnaṃ suvadhvamitīmaṃ devā abhrātṛvyaṃ suvadhvamityevaitadāha mahate kṣatrāya mahate jyaiṣṭhyāyeti nātra tirohitamivāsti mahate jānarājyāyeti mahate janānām rājyāyety evaitad āhendrasyendriyāyeti vīryāyetyevaitadāha yadāhendrasyendriyāyetīmamamuṣya putramamuṣyai putramiti tadyadevāsya janma tata evaitadāhāsyai viśa iti yasyai viśo rājā bhavatyeṣa vo 'mī rājā somo 'smākam brāhmaṇānāṃ rājeti tadasmā idaṃ sarvamādyaṃ karoti brāhmaṇam evāpoddharati tasmādbrāhmaṇo 'nādyaḥ somarājā hi bhavati | [ŚBM, 5, 4, 2 3.2]
athaitamabhiṣekam | [ŚBM, 5, 4, 2 4.1]
kṛṣṇaviṣāṇayānuvimṛṣṭe vīryaṃ vā etad apāṃ rasaḥ saṃbhṛto bhavati yenainametadabhiṣiñcatīdam me vīryaṃ sarvamātmānamupaspṛśāditi tasmād vā anuvimṛṣṭe | [ŚBM, 5, 4, 2 4.2]
so 'nuvimṛṣṭe | [ŚBM, 5, 4, 2 5.1]
pra parvatasya vṛṣabhasya pṛṣṭhāditi yathāyam parvato 'tiṣṭhāvā yatharṣabhaḥ paśūn atiṣṭhāvaivaṃ vā eṣa idaṃ sarvam atitiṣṭhaty arvāgevāsmādidaṃ sarvam bhavati yo rājasūyena yajate tasmādāha pra parvatasya vṛṣabhasya pṛṣṭhān nāvaścaranti svasica iyānās tā āvavṛtrannadharāgudaktā ahim budhnyamanu rīyamāṇā iti | [ŚBM, 5, 4, 2 5.2]
athainamantareva śārdūlacarmaṇi viṣṇukramānkramayati | [ŚBM, 5, 4, 2 6.1]
viṣṇorvikramaṇamasi viṣṇorvikrāntamasi viṣṇoḥ krāntamasītīme vai lokā viṣṇorvikramaṇaṃ viṣṇorvikrāntaṃ viṣṇoḥ krāntaṃ tadimāneva lokāntsamāruhya sarvamevedam uparyupari bhavaty arvāgevāsmādidaṃ sarvam bhavati | [ŚBM, 5, 4, 2 6.2]
atha brāhmaṇasya pātre | [ŚBM, 5, 4, 2 7.1]
saṃsravāntsamavanayati tadbrāhmaṇaṃ rājānamanu yaśaḥ karoti tasmādbrāhmaṇo rājānamanu yaśaḥ | [ŚBM, 5, 4, 2 7.2]
tadyo 'sya putraḥ priyatamo bhavati | [ŚBM, 5, 4, 2 8.1]
tasmā etatpātram prayacchatīdam me 'yaṃ vīryam putro 'nusaṃtanavaditi | [ŚBM, 5, 4, 2 8.2]
atha pratiparetya gārhapatyamanvārabdhe juhoti | [ŚBM, 5, 4, 2 9.1]
prajāpate na tvadetānyanyo viśvā rūpāṇi pari tā babhūva yatkāmāste juhumas tan no astv ayamamuṣya piteti tadyaḥ putrastam pitaraṃ karoti yaḥ pitā tam putraṃ tadenayorvīrye vyatiṣajaty asāvasya piteti tadyaḥ pitā tam pitaraṃ karoti yaḥ putrastam putraṃ tadenayor vīrye vyatiṣajya punareva yathāyathaṃ karoti vayaṃ syāma patayo rayīṇāṃ svāhety āśīrevaiṣaitasya karmaṇa āśiṣamevaitadāśāste | [ŚBM, 5, 4, 2 9.2]
atha ya eṣa saṃsravo 'tirikto bhavati tamāgnīdhrīye juhoty atirikto vā eṣa saṃsravo bhavatyatirikta āgnīdhrīyo gārhapatye havīṃṣi śrapayanty āhavanīye juhvaty athaiṣo 'tiriktas tad atirikta evaitadatiriktaṃ dadhātyuttarārdhe juhoty eṣa hyetasya devasya dik tasmāduttarārdhe juhoti sa juhoti rudra yatte krivi paraṃ nāma tasmin hutam asyameṣṭam asi svāheti | [ŚBM, 5, 4, 2 10]
{ŚBM, 5, 4, 3}
tadyo 'sya svo bhavati | [ŚBM, 5, 4, 3 1.1]
tasya śataṃ vā paraḥśatā vā gā uttareṇāhavanīyaṃ sthāpayati tadyadevaṃ karoti | [ŚBM, 5, 4, 3 1.2]
varuṇāddha vā abhiṣiṣicānāt | [ŚBM, 5, 4, 3 2.1]
indriyaṃ vīryamapacakrāma śaśvadya eṣo 'pāṃ rasaḥ saṃbhṛto bhavati yenainam etadabhiṣiñcati so 'syendriyaṃ vīryaṃ nirjaghāna tatpaśuṣvanvavindat tasmātpaśavo yaśo yadeṣvanvavindattatpaśuṣvanuvidyendriyaṃ vīryam punar ātmann adhatta tatho evaiṣa etannāhaivāsmānnvindriyaṃ vīryam apakrāmati varuṇasavo vā eṣa yadrājasūyamiti varuṇo 'karod iti tvevaiṣa etatkaroti | [ŚBM, 5, 4, 3 2.2]
atha rathamupāvaharati | [ŚBM, 5, 4, 3 3.1]
yadvai rājanyāt parāg bhavati rathena vai tadanuyuṅkte tasmādrathamupāvaharati | [ŚBM, 5, 4, 3 3.2]
sa upāvaharati | [ŚBM, 5, 4, 3 4.1]
indrasya vajro 'sīti vajro vai ratha indro vai yajamāno dvayena vā eṣa indro bhavati yacca kṣatriyo yad u ca yajamānas tasmādāhendrasya vajro 'sīti | [ŚBM, 5, 4, 3 4.2]
tam antarvedy abhyavavartya yunakti | [ŚBM, 5, 4, 3 5.1]
mitrāvaruṇayostvā praśāstroḥ praśiṣā yunajmīti bāhū vai mitrāvaruṇau bāhubhyāṃ vai rājanyo maitrāvaruṇas tasmādāha mitrāvaruṇayostvā praśāstroḥ praśiṣā yunajmīti | [ŚBM, 5, 4, 3 5.2]
taṃ caturyujaṃ yunakti | [ŚBM, 5, 4, 3 6.1]
sa jaghanena sado 'greṇa śālāṃ yenaiva dakṣiṇā yanti tena pratipadyate taṃ jaghanena cātvālamagreṇāgnīdhram udyacchati | [ŚBM, 5, 4, 3 6.2]
tamātiṣṭhati | [ŚBM, 5, 4, 3 7.1]
avyathāyai tvā svadhāyai tvetyanārtyai tvetyevaitadāha yadāhāvyathāyai tveti svadhāyai tveti rasāya tvetyevaitad āhāriṣṭo arjuna ityarjuno ha vai nāmendro yadasya guhyaṃ nāma dvayena vā eṣa indro bhavati yacca kṣatriyo yad u ca yajamānas tasmādāhāriṣṭo arjuna iti | [ŚBM, 5, 4, 3 7.2]
atha dakṣiṇāyugyam upārṣati | [ŚBM, 5, 4, 3 8.1]
marutām prasavena jayeti viśo vai maruto viśā vai tatkṣatriyo jayati yajjigīṣati tasmādāha marutām prasavena jayeti | [ŚBM, 5, 4, 3 8.2]
atha madhye gavām udyacchati | [ŚBM, 5, 4, 3 9.1]
āpāma manaseti manasā vā idaṃ sarvamāptaṃ tanmanasaivaitatsarvamāpnoti tasmād āhāpāma manaseti | [ŚBM, 5, 4, 3 9.2]
atha dhanurārtnyā gāmupaspṛśati | [ŚBM, 5, 4, 3 10.1]
samindriyeṇetīndriyaṃ vai vīryaṃ gāva indriyamevaitadvīryam ātman dhatte 'thāha jināmīmāḥ kurva imā iti | [ŚBM, 5, 4, 3 10.2]
tadyatsvasya goṣūdyacchati | [ŚBM, 5, 4, 3 11.1]
yadvai puruṣātparāgbhavati yaśo vā kiṃcidvā svaṃ haivāsya tat pratamām ivābhyapakrāmati tatsvādevaitadindriyaṃ vīryam punar ātman dhatte tasmātsvasya goṣūdyacchati | [ŚBM, 5, 4, 3 11.2]
tasmai tāvanmātrīrvā bhūyasīrvā pratidadāti | [ŚBM, 5, 4, 3 12.1]
na vā eṣa krūrakarmaṇe bhavati yadyajamānaḥ krūramiva vā etat karoti yadāha jināmīmāḥ kurva imā iti tatho hāsyaitadakrūraṃ kṛtam bhavati tasmāt tāvanmātrīrvā bhūyasīrvā pratidadāti | [ŚBM, 5, 4, 3 12.2]
atha dakṣiṇān āyacchati | [ŚBM, 5, 4, 3 13.1]
so 'greṇa yūpaṃ dakṣiṇena vediṃ yenaiva dakṣiṇā yanti tena pratipadyate taṃ jaghanena sado 'greṇa śālām udyacchati | [ŚBM, 5, 4, 3 13.2]
mā na indra te vayaṃ turāṣāṭ | [ŚBM, 5, 4, 3 14.1]
ayuktāso abrahmatā vidasāma | [ŚBM, 5, 4, 3 14.2]
tiṣṭhā rathamadhi yaṃ vajrahastā raśmīndeva yamase svaśvān ity udyacchaty evaitayābhīśavo vai raśmayastasmādāhā raśmīndeva yamase svaśvānityatha rathavimocanīyāni juhoti prīto ratho vimucyātā iti tasmādrathavimocanīyāni juhoti | [ŚBM, 5, 4, 3 14.3]
sa juhoti | [ŚBM, 5, 4, 3 15.1]
agnaye gṛhapataye svāheti sa yadevāgneyaṃ rathasya tadevaitena prīṇāti vahā vā āgneyā rathasya vahānevaitena prīṇāti śrīrvai gārhapataṃ yāvato yāvata īṣṭe tacchriyam evāsyaitad gārhapataṃ rājyam abhivimucyate | [ŚBM, 5, 4, 3 15.2]
somāya vanaspataye svāheti | [ŚBM, 5, 4, 3 16.1]
dvayāni vai vānaspatyāni cakrāṇi rathyāni cānasāni ca tebhyo nvevaitadubhayebhyo 'riṣṭiṃ kurute somo vai vanaspatiḥ sa yadeva vānaspatyaṃ rathasya tadevaitena prīṇāti dārūṇi vai vānaspatyāni rathasya dārūṇyevaitena prīṇāti kṣatraṃ vai somaḥ kṣatram evāsyaitadrājyam abhivimucyate | [ŚBM, 5, 4, 3 16.2]
marutāmojase svāheti | [ŚBM, 5, 4, 3 17.1]
sa yadeva mārutaṃ rathasya tadevaitena prīṇāti catvāro 'śvā rathaḥ pañcamo dvau savyaṣṭhṛsārathī te sapta sapta sapta va māruto gaṇaḥ sarvamevaitena ratham prīṇāti viśo vai maruto viśamevāsyaitad rājyam abhivimucyate | [ŚBM, 5, 4, 3 17.2]
indrasyendriyāya svāheti | [ŚBM, 5, 4, 3 18.1]
sa yadevaindraṃ rathasya tadevaitena prīṇāti savyaṣṭhā vā aindro rathasya savyaṣṭhāram evaitena prīṇātīndriyaṃ vai vīryamindra indriyamevāsyaitadvīryaṃ rājyam abhivimucyate | [ŚBM, 5, 4, 3 18.2]
atha vārāhyā upānahā upamuñcate | [ŚBM, 5, 4, 3 19.1]
agnau ha vai devā ghṛtakumbham praveśayāṃcakrus tato varāhaḥ saṃbabhūva tasmādvarāho meduro ghṛtāddhi sambhūtas tasmādvarāhe gāvaḥ saṃjānate svamevaitadrasamabhisaṃjānate tat paśūnām evaitadrase pratitiṣṭhati tasmādvārāhyā upānahā upamuñcate | [ŚBM, 5, 4, 3 19.2]
athemām pratyavekṣamāṇo japati | [ŚBM, 5, 4, 3 20.1]
pṛthivi mātarmā mā hiṃsīr mo ahaṃ tvāmiti varuṇāddha vā abhiṣiṣicānāt pṛthivī bibhayāṃcakāra mahadvā ayamabhūdyo 'bhyaṣeci yadvai māyaṃ nāvadṛṇīyāditi varuṇa u ha pṛthivyai bibhayāṃcakāra yadvai meyaṃ nāvadhūnvīteti tadanayaivaitanmitradheyamakuruta na hi mātā putraṃ hinasti na putro mātaram | [ŚBM, 5, 4, 3 20.2]
varuṇasavo vā eṣa yadrājasūyam | [ŚBM, 5, 4, 3 21.1]
pṛthivy u haitasmādbibheti mahadvā ayamabhūdyo 'bhyaṣeci yadvai māyaṃ nāvadṛṇīyādity eṣa u hāsyai bibheti yadvai meyaṃ nāvadhūnvīteti tadanayaivaitanmitradheyaṃ kurute na hi mātā putraṃ hinasti na putro mātaraṃ tasmādevaṃ japati | [ŚBM, 5, 4, 3 21.2]
so 'vatiṣṭhati | [ŚBM, 5, 4, 3 22.1]
haṃsaḥ śuciṣadvasurantarikṣasaddhotā vediṣadatithirduroṇasat | [ŚBM, 5, 4, 3 22.2]
nṛṣad varasad ṛtasad vyomasad abjā gojā ṛtajā adrijā ṛtam bṛhad ity etāmatichandasaṃ japann eṣā vai sarvāṇi chandāṃsi yadatichandās tathainam pāpmā nānvavatiṣṭhati | [ŚBM, 5, 4, 3 22.3]
taṃ na saṃgrahītānvavatiṣṭhet | [ŚBM, 5, 4, 3 23.1]
nettaṃ lokam anvavatiṣṭhād yaṃ suṣuvāṇo 'nvavāsthāditi taṃ sarathameva rathavāhana ādadhati tato 'vāṅ apapravate tathā taṃ lokaṃ nānvavatiṣṭhati yaṃ suṣuvāṇo 'nvavāsthāt | [ŚBM, 5, 4, 3 23.2]
uttareṇāhavanīyam pūrvāgnirudvṛto bhavati | [ŚBM, 5, 4, 3 24.1]
sa rathavāhanasya dakṣiṇamanvanuṣyandaṃ śatamānau pravṛttāvābadhnāti | [ŚBM, 5, 4, 3 24.2]
audumbarīṃ śākhāmupagūhati | [ŚBM, 5, 4, 3 25.1]
tayoranyataramupaspṛśatīyadasyāyurasyāyurmayi dhehi yuṅṅ asi varco mayi dhehīti tadāyurvarca ātmandhatte | [ŚBM, 5, 4, 3 25.2]
athaudumbarīṃ śākhāmupaspṛśati | [ŚBM, 5, 4, 3 26.1]
ūrg asy ūrjam mayi dhehīti tad ūrjam ātman dhatte tasyaitasya karmaṇa etāv eva śatamānau pravṛttau dakṣiṇā tau brahmaṇe dadāti brahmā hi yajñaṃ dakṣiṇato 'bhigopāyati tasmāttau brahmaṇe dadāti | [ŚBM, 5, 4, 3 26.2]
agreṇa maitrāvaruṇasya dhiṣṇyam | [ŚBM, 5, 4, 3 27.1]
maitrāvaruṇī payasyā nihitā bhavati tāmasya bāhū abhyupāvaharatīndrasya vāṃ vīryakṛto bāhū abhyupāvaharāmīti paśūnāṃ vā eṣa raso yatpayasyā tat paśūnām evāsyaitad rasam bāhū abhyupāvaharati tadyanmaitrāvaruṇī bhavati mitrāvaruṇā u hi bāhū tasmānmaitrāvaruṇī bhavati | [ŚBM, 5, 4, 3 27.2]
{ŚBM, 5, 4, 4}
maitrāvaruṇyā payasyayā pracarati | [ŚBM, 5, 4, 4 1.1]
tasyā aniṣṭa eva sviṣṭakṛdbhavatyathāsmā āsandīm āharanty uparisadyaṃ vā eṣa jayati yo jayatyantarikṣasadyaṃ tad enam uparyāsīnam adhastādimāḥ prajā upāsate tasmādasmā āsandīmāharanti saiṣā khādirī vitṛṇṇā bhavati yeyaṃ vardhravyutā bharatānām | [ŚBM, 5, 4, 4 1.2]
tāmagreṇa | [ŚBM, 5, 4, 4 2.1]
maitrāvaruṇasya dhiṣṇyaṃ nidadhāti syonāsi suṣadāsīti śivāmevaitacchagmāṃ karoti | [ŚBM, 5, 4, 4 2.2]
athādhīvāsamāstṛṇāti | [ŚBM, 5, 4, 4 3.1]
kṣatrasya yonirasīti tadyaiva kṣatrasya yonistāmevaitatkaroti | [ŚBM, 5, 4, 4 3.2]
athainamāsādayati | [ŚBM, 5, 4, 4 4.1]
syonāmāsīda suṣadāmāsīdeti śivāṃ śagmāmāsīdety evaitad āha kṣatrasya yonimāsīdeti tadyaiva kṣatrasya yonistasyāmevainametaddadhāti | [ŚBM, 5, 4, 4 4.2]
athāntarāṃse 'bhimṛśya japati | [ŚBM, 5, 4, 4 5.1]
niṣasāda dhṛtavrata iti dhṛtavrato vai rājā na vā eṣa sarvasmā iva vadanāya na sarvasmā iva karmaṇe yadeva sādhu vadedyatsādhu kuryāttasmai vā eṣa ca śrotriyaś caitau ha vai dvau manuṣyeṣu dhṛtavratau tasmādāha niṣasāda dhṛtavrata iti varuṇaḥ pastyāsv eti viśo vai pastyā vikṣv ety evaitadāha sāmrājyāya sukraturiti rājyāyetyevaitadāha yadāha sāmrājyāya sukraturiti | [ŚBM, 5, 4, 4 5.2]
athāsmai pañcākṣānpāṇāvāvapati abhibhūrasyetāste pañca diśaḥ kalpantām ity eṣa vā ayān abhibhūr yat kalir eṣa hi sarvān ayān abhibhavati tasmādāhābhibhūrasīty etās te pañca diśaḥ kalpantāmiti pañca vai diśastadasmai sarvā eva diśaḥ kalpayati | [ŚBM, 5, 4, 4 6.1]
athainam pṛṣṭhatastūṣṇīmeva daṇḍairghnanti | [ŚBM, 5, 4, 4 7.1]
taṃ daṇḍairghnanto daṇḍavadhamatinayanti tasmād rājādaṇḍyo yadenaṃ daṇḍavadhamatinayanti | [ŚBM, 5, 4, 4 7.2]
atha varaṃ vṛṇīte | [ŚBM, 5, 4, 4 8.1]
yaṃ ha vai kaṃ ca suṣuvāṇo varaṃ vṛṇīte so 'smai sarvaḥ samṛdhyate tasmādvaraṃ vṛṇīte | [ŚBM, 5, 4, 4 8.2]
sa brahmannityeva prathamamāmantrayate | [ŚBM, 5, 4, 4 9.1]
brahma prathamamabhivyāharāṇi brahmaprasūtāṃ vācaṃ vadānīti tasmād brahmannityeva prathamamāmantrayate tvam brahmāsītītaraḥ pratyāha savitāsi satyaprasava iti vīryamevāsminnetaddadhāti savitārameva satyaprasavaṃ karoti | [ŚBM, 5, 4, 4 9.2]
brahmannityeva dvitīyamāmantrayate | [ŚBM, 5, 4, 4 10.1]
tvam brahmāsītītaraḥ pratyāha varuṇo 'si satyaujā iti vīryamevāsminn etaddadhāti varuṇameva satyaujasaṃ karoti | [ŚBM, 5, 4, 4 10.2]
brahmannityeva tṛtīyamāmantrayate | [ŚBM, 5, 4, 4 11.1]
tvam brahmāsītītaraḥ pratyāhendro 'si viśaujā iti vīryamevāsminn etad dadhātīndrameva viśaujasaṃ karoti | [ŚBM, 5, 4, 4 11.2]
brahmannityeva caturthamāmantrayate | [ŚBM, 5, 4, 4 12.1]
tvam brahmāsītītaraḥ pratyāha rudro 'si suśeva iti tadvīryāṇyevāsminn etat pūrvāṇi dadhāty athainam etacchamayatyeva tasmādeṣa sarvasyeśāno mṛḍayati yadenaṃ śamayati | [ŚBM, 5, 4, 4 12.2]
brahmannityeva pañcamamāmantrayate | [ŚBM, 5, 4, 4 13.1]
tvam brahmāsītītaro 'niruktam pratyāha parimitaṃ vai niruktaṃ tatparimitam evāsminnetatpūrvaṃ vīryaṃ dadhāty athātrāniruktam pratyāhāparimitaṃ vā aniruktaṃ tadaparimitamevāsminnetatsarvaṃ vīryaṃ dadhāti tasmādatrāniruktam pratyāha | [ŚBM, 5, 4, 4 13.2]
atha sumaṅgalanāmānaṃ hvayati | [ŚBM, 5, 4, 4 14.1]
bahukāra śreyaskara bhūyaskareti ya evaṃnāmā bhavati kalyāṇam evaitan mānuṣyai vāco vadati | [ŚBM, 5, 4, 4 14.2]
athāsmai brāhmaṇa sphyam prayacchati | [ŚBM, 5, 4, 4 15.1]
adhvaryurvā yo vāsya purohito bhavatīndrasya vajro 'si tena me radhyeti vajro vai sphyaḥ sa etena vajreṇa brāhmaṇo rājānamātmano 'balīyāṃsaṃ kurute yo vai rājā brāhmaṇād abalīyān amitrebhyo vai sa balīyānbhavati tadamitrebhya evainametadbalīyāṃsaṃ karoti | [ŚBM, 5, 4, 4 15.2]
taṃ rājā rājabhrātre prayacchati | [ŚBM, 5, 4, 4 16.1]
indrasya vajro 'si tena me radhyeti tena rājā rājabhrātaramātmano 'balīyāṃsaṃ kurute | [ŚBM, 5, 4, 4 16.2]
taṃ rājabhrātā sūtāya vā sthapataye vā prayacchati | [ŚBM, 5, 4, 4 17.1]
indrasya vajro 'si tena me radhyeti tena rājabhrātā sūtaṃ vā sthapatiṃ vātmano 'balīyāṃsaṃ kurute | [ŚBM, 5, 4, 4 17.2]
taṃ sūto vā sthapatirvā grāmaṇye prayacchati | [ŚBM, 5, 4, 4 18.1]
indrasya vajro 'si tena me radhyeti tena sūto vā sthapatirvā grāmaṇyamātmano 'balīyāṃsaṃ kurute | [ŚBM, 5, 4, 4 18.2]
taṃ grāmaṇīḥ sajātāya prayacchati | [ŚBM, 5, 4, 4 19.1]
indrasya vajro 'si tena me radhyeti tena grāmaṇīḥ sajātamātmano 'balīyāṃsaṃ kurute tadyadevaṃ samprayacchante net pāpavasyasam asad yathāpūrvamasaditi tasmādevaṃ samprayacchante | [ŚBM, 5, 4, 4 19.2]
atha sajātaśca pratiprasthātā ca | [ŚBM, 5, 4, 4 20.1]
etena sphyena pūrvāgnau śukrasya purorucādhidevanaṃ kuruto 'ttā vai śukro 'ttāramevaitatkurutaḥ | [ŚBM, 5, 4, 4 20.2]
atha manthinaḥ purorucā vimitaṃ viminutaḥ | [ŚBM, 5, 4, 4 21.1]
ādyo vai manthī tadattāramevaitatkṛtvāthāsmā etadādyaṃ janayatastasmānmanthinaḥ purorucā vimitaṃ viminutaḥ | [ŚBM, 5, 4, 4 21.2]
athādhvaryuḥ | [ŚBM, 5, 4, 4 22.1]
caturgṛhītamājyaṃ gṛhītvādhidevane hiraṇyaṃ nidhāya juhoty agniḥ pṛthur dharmaṇaspatir juṣāṇo agniḥ pṛthurdharmaṇaspatirājyasya vetu svāheti | [ŚBM, 5, 4, 4 22.2]
athākṣānnivapati | [ŚBM, 5, 4, 4 23.1]
svāhākṛtāḥ sūryasya raśmibhiryatadhvaṃ sajātānām madhyameṣṭhyāyety eṣa vā agniḥ pṛthur yad adhidevanaṃ tasyaite 'ṅgārā yad akṣās tamevaitena prīṇāti tasya ha vā eṣānumatā gṛheṣu hanyate yo vā rājasūyena yajate yo vaitadevaṃ vedaiteṣvakṣeṣvāha gāṃ dīvyadhvamiti pūrvāgnivāhau dakṣiṇā | [ŚBM, 5, 4, 4 23.2]
athāhāgnaye sviṣṭakṛte 'nubrūhīti | [ŚBM, 5, 4, 4 24.1]
tadyadantareṇāhutī etatkarma kriyata eṣa vai prajāpatirya eṣa yajñastāyate yasmādimāḥ prajāḥ prajātā etam v evāpyetarhyanu prajāyante tadenam madhyata evaitasya prajāpaterdadhāti madhyataḥ suvati tasmādantareṇāhutī etatkarma kriyata āśrāvyāhāgniṃ sviṣṭakṛtaṃ yajeti vaṣaṭkṛte juhoti | [ŚBM, 5, 4, 4 24.2]
atheḍāmādadhāti | [ŚBM, 5, 4, 4 25.1]
upahūtāyām iḍāyām apa upaspṛśya māhendraṃ grahaṃ gṛhṇāti māhendraṃ grahaṃ gṛhītvā stotramupākaroti taṃ stotrāya pramīvati sa upāvarohati so 'nte stotrasya bhavatyante śastrasya | [ŚBM, 5, 4, 4 25.2]
{ŚBM, 5, 4, 5}
varuṇāddha vā abhiṣiṣicānādbhargo 'pacakrāma | [ŚBM, 5, 4, 5 1.1]
vīryaṃ vai bharga eṣa viṣṇuryajñaḥ so 'smādapacakrāma śaśvad ya eṣo 'pāṃ rasaḥ saṃbhṛto bhavati yenainametadabhiṣiñcati so 'sya bhargaṃ nirjaghāna | [ŚBM, 5, 4, 5 1.2]
tametābhirdevatābhir anusamasarpat | [ŚBM, 5, 4, 5 2.1]
savitrā prasavitrā sarasvatyā vācā tvaṣṭrā rūpaiḥ pūṣṇā paśubhirindreṇāsme bṛhaspatinā brahmaṇā varuṇenaujasāgninā tejasā somena rājñā viṣṇunaiva daśamyā devatayānvavindat | [ŚBM, 5, 4, 5 2.2]
tadyadenametābhirdevatābhiranusamasarpat | [ŚBM, 5, 4, 5 3.1]
tasmātsaṃsṛpo nāmātha yaddaśame 'hanprasuto bhavati tasmād daśapeyo 'tho yaddaśa daśaikaikaṃ camasamanuprasṛptā bhavanti tasmād v eva daśapeyaḥ | [ŚBM, 5, 4, 5 3.2]
tadāhuḥ | [ŚBM, 5, 4, 5 4.1]
daśa pitāmahāntsomapāntsakhyāya prasarpet tatho hāsya somapīthamaśnute daśapeyo hīti tadvai jyā dvau trīnityeva pitāmahāntsomapān vindanti tasmādetā eva devatāḥ saṃkhyāya prasarpet | [ŚBM, 5, 4, 5 4.2]
etābhirvai devatābhirvaruṇa etasya somapīthamāśnuta | [ŚBM, 5, 4, 5 5.1]
tatho evaiṣa etābhireva devatābhiretasya somapītham aśnute tasmādetā eva devatāḥ saṃkhyāya prasarpedatha yadaivaiṣodavasānīyeṣṭiḥ saṃtiṣṭhata etasyābhiṣecanīyasya | [ŚBM, 5, 4, 5 5.2]
athaitāni havīṃṣi nirvapati | [ŚBM, 5, 4, 5 6.1]
sāvitraṃ dvādaśakapālaṃ vāṣṭākapālaṃ vā puroḍāśaṃ savitā vai devānām prasavitā savitṛprasūta eva tadvaruṇo 'nusamasarpat tatho evaiṣa etatsavitṛprasūta evānusaṃsarpati tatraikam puṇḍarīkam prayacchati | [ŚBM, 5, 4, 5 6.2]
atha sārasvataṃ caruṃ nirvapati | [ŚBM, 5, 4, 5 7.1]
vāgvai sarasvatī vācaiva tadvaruṇo 'nusamasarpat tatho evaiṣa etad vācaivānusaṃsarpati tatraikam puṇḍarīkam prayacchati | [ŚBM, 5, 4, 5 7.2]
atha tvāṣṭraṃ daśakapālam puroḍāśaṃ nirvapati | [ŚBM, 5, 4, 5 8.1]
tvaṣṭā vai rūpāṇāmīṣṭe tvaṣṭraiva tadrūpairvaruṇo 'nusamasarpat tatho evaiṣa etattvaṣṭraiva rūpairanusaṃsarpati tatraikam puṇḍarīkam prayacchati | [ŚBM, 5, 4, 5 8.2]
atha pauṣṇaṃ caruṃ nirvapati | [ŚBM, 5, 4, 5 9.1]
paśavo vai pūṣā paśubhireva tadvaruṇo 'nusamasarpat tatho evaiṣa etatpaśubhir evānusaṃsarpati tatraikam puṇḍarīkam prayacchati | [ŚBM, 5, 4, 5 9.2]
athaindramekādaśakapālam puroḍāśaṃ nirvapati | [ŚBM, 5, 4, 5 10.1]
indriyaṃ vai vīryamindra indriyeṇaiva tadvīryeṇa varuṇo 'nusamasarpat tatho evaiṣa etadindriyeṇaiva vīryeṇānusaṃsarpati tatraikam puṇḍarīkam prayacchati | [ŚBM, 5, 4, 5 10.2]
atha bārhaspatyaṃ caruṃ nirvapati | [ŚBM, 5, 4, 5 11.1]
brahma vai bṛhaspatirbrahmaṇaiva tadvaruṇo 'nusamasarpat tatho evaiṣa etad brahmaṇaivānusaṃsarpati tatraikam puṇḍarīkam prayacchati | [ŚBM, 5, 4, 5 11.2]
atha vāruṇaṃ yavamayaṃ caruṃ nirvapati | [ŚBM, 5, 4, 5 12.1]
sa yenaivaujasemāḥ prajā varuṇo 'gṛhṇāttenaiva tadojasā varuṇo 'nusamasarpat teno evaiṣa tadojasānusaṃsarpati tatraikam puṇḍarīkam prayacchati | [ŚBM, 5, 4, 5 12.2]
upasado daśamyo devatāḥ | [ŚBM, 5, 4, 5 13.1]
tatra pañca puṇḍarīkāṇyupaprayacchati tāṃ dvādaśapuṇḍarīkāṃ srajaṃ pratimuñcate sā dīkṣā tayā dīkṣayā dīkṣate | [ŚBM, 5, 4, 5 13.2]
atha yaddvādaśa bhavanti | [ŚBM, 5, 4, 5 14.1]
dvādaśa vai māsāḥ saṃvatsarasya sarvaṃ vai saṃvatsaraḥ sarveṇaivainam etad dīkṣayati yāni puṇḍarīkāṇi tāni divo rūpaṃ tāni nakṣatrāṇāṃ rūpaṃ ye vadhakāste 'ntarikṣasya rūpaṃ yāni bisāni tānyasyai tadenameṣu lokeṣvadhi dīkṣayati | [ŚBM, 5, 4, 5 14.2]
atha rājānaṃ krītvā | [ŚBM, 5, 4, 5 15.1]
dvedhopanahya parivahanti tato 'rdhamāsandyāmāsādya pracaratyatha ya eṣo 'rdho brahmaṇo gṛhe nihito bhavati tamāsandyāmāsādyātithyena pracarati yadātithyena pracaratyathopasadbhiḥ pracarati yadopasadbhiḥ pracarati | [ŚBM, 5, 4, 5 15.2]
athaitāni havīṃṣi nirvapati | [ŚBM, 5, 4, 5 16.1]
āgneyamaṣṭākapālam puroḍāśaṃ saumyaṃ caruṃ vaiṣṇavaṃ trikapālaṃ vā puroḍāśaṃ caruṃ vā tena yatheṣṭyaivaṃ yajate | [ŚBM, 5, 4, 5 16.2]
tad u tathā na kuryāt | [ŚBM, 5, 4, 5 17.1]
hvalati vā eṣa yo yajñapathādety eti vā eṣa yajñapathādya upasatpathādeti tasmādupasatpathādeva neyāt | [ŚBM, 5, 4, 5 17.2]
sa yadagniṃ yajati | [ŚBM, 5, 4, 5 18.1]
agninaivaitattejasānusaṃsarpaty atha yatsomaṃ yajati somenaivaitadrājñānusaṃsarpaty atha yadviṣṇuṃ yajati yajño vai viṣṇustadyajñam pratyakṣamāpnoti tam pratyakṣamāptvātmankurute | [ŚBM, 5, 4, 5 18.2]
sa eṣa saptadaśo 'gniṣṭomo bhavati | [ŚBM, 5, 4, 5 19.1]
saptadaśo vai prajāpatiḥ prajāpatiryajñastadyajñam pratyakṣamāpnoti tam pratyakṣam āptvātman kurute | [ŚBM, 5, 4, 5 19.2]
tasya dvādaśa prathamagarbhāḥ paṣṭhauhyo dakṣiṇā | [ŚBM, 5, 4, 5 20.1]
dvādaśa vai māsāḥ saṃvatsarasya saṃvatsaraḥ prajāpatiḥ prajāpatiryajñastadyajñam pratyakṣamāpnoti tam pratyakṣamāptvātmankurute | [ŚBM, 5, 4, 5 20.2]
tāsāṃ dvādaśa garbhāḥ | [ŚBM, 5, 4, 5 21.1]
tāścaturviṃśatiścaturviṃśatirvai saṃvatsarasyārdhamāsāḥ saṃvatsaraḥ prajāpatiḥ prajāpatiryajñas tad yajñam pratyakṣamāpnoti tam pratyakṣamāptvātmankurute | [ŚBM, 5, 4, 5 21.2]
tā brahmaṇe dadāti | [ŚBM, 5, 4, 5 22.1]
brahmā hi yajñaṃ dakṣiṇato 'bhigopāyati tasmāttā brahmaṇe dadāti hiraṇmayīṃ srajam udgātre rukmaṃ hotre hiraṇmayau prākāśāvadhvaryubhyāmaśvam prastotre vaśām maitrāvaruṇāyarṣabham brāhmaṇācchaṃsine vāsasī neṣṭāpotṛbhyām anyataratoyuktaṃ yavācitamachāvākāya gāmagnīdhe | [ŚBM, 5, 4, 5 22.2]
tā vā etāḥ | [ŚBM, 5, 4, 5 23.1]
dvādaśa vā trayodaśa vā dakṣiṇā bhavanti dvādaśa vā vai trayodaśa vā saṃvatsarasya māsāḥ saṃvatsaraḥ prajāpatiḥ prajāpatiryajñastadyajñam pratyakṣamāpnoti tam pratyakṣamāptvātmankurute | [ŚBM, 5, 4, 5 23.2]
{ŚBM, 5, 5, 1}
āgneyo 'ṣṭākapālaḥ puroḍāśo bhavati | [ŚBM, 5, 5, 1 1.1]
tam pūrvārdha āsādayaty aindra ekādaśakapālaḥ puroḍāśo bhavati saumyo vā carustaṃ dakṣiṇārdha āsādayati vaiśvadevaścarurbhavati tam paścārdha āsādayati maitrāvaruṇī payasyā bhavati tāmuttarārdha āsādayati bārhaspatyaścarurbhavati tam madhya āsādayatyeṣa caruḥ pañcabilas tad yat pañca havīṃṣi bhavanti teṣām pañca bilāni tasmāccaruḥ pañcabilo nāma | [ŚBM, 5, 5, 1 1.2]
tad yad etena rājasūyayājī yajate | [ŚBM, 5, 5, 1 2.1]
yad evainaṃ diśaḥ samārohayati yad ṛtūn yat stomān yacchandāṃsi tasmādevainam etena niṣkrīṇāti sa yaddhaitena rājasūyayājī na yajetodvā ha mādyet pra vā patet tasmād vā etena rājasūyayājī yajate | [ŚBM, 5, 5, 1 2.2]
sa yadāgneyenāṣṭākapālena puroḍāśena pracarati | [ŚBM, 5, 5, 1 3.1]
yad evainam prācīṃ diśaṃ samārohayati yad ṛtūn yat stomān yacchandāṃsi tasmādevainametena niṣkrīṇāti saṃsravam bārhaspatye carāvavanayati | [ŚBM, 5, 5, 1 3.2]
atha yadaindreṇaikādaśakapālena puroḍāśena pracarati | [ŚBM, 5, 5, 1 4.1]
saumyena vā caruṇā yad evainaṃ dakṣiṇāṃ diśaṃ samārohayati yad ṛtūn yat stomān yacchandāṃsi tasmād evainametena niṣkrīṇāti saṃsravam bārhaspatye carāvavanayati | [ŚBM, 5, 5, 1 4.2]
atha yad vaiśvadevena caruṇā pracarati | [ŚBM, 5, 5, 1 5.1]
yad evainam pratīcīṃ diśaṃ samārohayati yadṛtūnyatstomānyacchandāṃsi tasmādevainametena niṣkrīṇāti saṃsravam bārhaspatye carāvavanayati | [ŚBM, 5, 5, 1 5.2]
atha yanmaitrāvaruṇyā payasyayā pracarati | [ŚBM, 5, 5, 1 6.1]
yad evainam udīcīṃ diśaṃ samārohayati yadṛtūnyatstomānyacchandāṃsi tasmādevainametena niṣkrīṇāti saṃsravam bārhaspatye carāvavanayati tadyatsaṃsravānbārhaspatye carāvavanayati sarvata evāsminnetadannādyaṃ dadhāti tasmād u diśo diśa eva rājñe 'nnādyamabhihriyate | [ŚBM, 5, 5, 1 6.2]
atha yadbārhaspatyena caruṇā pracarati | [ŚBM, 5, 5, 1 7.1]
yadevainamūrdhvāṃ diśaṃ samārohayati yadṛtūnyatstomānyacchandāṃsi tasmādevainametena niṣkrīṇāti | [ŚBM, 5, 5, 1 7.2]
sa ya eṣa āgneyo 'ṣṭākapālaḥ puroḍāśo bhavati | [ŚBM, 5, 5, 1 8.1]
tasya hiraṇyaṃ dakṣiṇāgneyo vā eṣa yajño bhavaty agne reto hiraṇyaṃ tasmāddhiraṇyaṃ dakṣiṇā tadagnīdhe dadāty agnir vā eṣa nidānena yad āgnīdhras tasmāt tad agnīdhe dadāti | [ŚBM, 5, 5, 1 8.2]
atha ya eṣa aindra ekādaśakapālaḥ puroḍāśo bhavati | [ŚBM, 5, 5, 1 9.1]
tasyarṣabho dakṣiṇā sa haindro yadṛṣabho yady u saumyaś carur bhavati tasya babhrurgaurdakṣiṇā sa hi saumyo yad babhrus tam brahmaṇe dadāti brahmā hi yajñaṃ dakṣiṇato 'bhigopāyati tasmāttam brahmaṇe dadāti | [ŚBM, 5, 5, 1 9.2]
atha ya eṣa vaiśvadevaścarurbhavati | [ŚBM, 5, 5, 1 10.1]
tasya pṛṣangaurdakṣiṇā bhūmā vā etad rūpāṇāṃ yat pṛṣato gor viśo vai viśve devā bhūmā vai viṭ tasmāt pṛṣan gaur dakṣiṇā taṃ hotre dadāti hotā hi bhūmā tasmāttaṃ hotre dadāti | [ŚBM, 5, 5, 1 10.2]
atha yaiṣā maitrāvaruṇī payasyā bhavati | [ŚBM, 5, 5, 1 11.1]
tasyai vaśā dakṣiṇā sā hi maitrāvaruṇī yad vaśā yadi vaśāṃ na vindedapi yaiva kā cāpravītā syāt sarvā hyeva vaśāpravītā tāmadhvaryubhyāṃ dadāti prāṇodānau vā adhvaryū prāṇodānau mitrāvaruṇau tasmāt tām adhvaryubhyāṃ dadāti | [ŚBM, 5, 5, 1 11.2]
atha ya eṣa bārhaspatyaścarurbhavati | [ŚBM, 5, 5, 1 12.1]
tasya śitipṛṣṭho gaurdakṣiṇaiṣā vā ūrdhvā bṛhaspater dik tad eṣa upariṣṭādaryamṇaḥ panthās tasmācchitipṛṣṭho bārhaspatyasya dakṣiṇā tam brahmaṇe dadāti bṛhaspatirvai devānām brahmaiṣa vā etasya brahmā bhavati tasmāttam brahmaṇe dadāti sa haitenāpi viṣṭhāvrājyannādyakāmo yajeta tad asmint sarvato 'nnādyaṃ dadhāti sa hānnāda eva bhavati | [ŚBM, 5, 5, 1 12.2]
{ŚBM, 5, 5, 2}
sa vai prayujāṃ havirbhiryajate | [ŚBM, 5, 5, 2 1.1]
tadyatprayujāṃ havirbhiryajata ṛtūnvā etat suṣuvāṇo yuṅkte ta enamṛtavo yuktā vahanty ṛtūnvā prayuktānanucarati tasmātprayujāṃ havirbhiryajate | [ŚBM, 5, 5, 2 1.2]
tāni vai dvādaśa bhavanti | [ŚBM, 5, 5, 2 2.1]
dvādaśa vai māsāḥ saṃvatsarasya tasmāddvādaśa bhavanti māsi māsi yajetetyāhuḥ ko veda manuṣyasya tasmānna māsi māsi yajeta śamyāparāvyādhe śamyāparāvyādha eva ṣaḍbhiryajate prāṅ yān atha punarāvṛttaḥ śamyāparāvyādhe śamyāparāvyādha eva ṣaḍbhiryajate | [ŚBM, 5, 5, 2 2.2]
tad u tathā na kuryāt | [ŚBM, 5, 5, 2 3.1]
ṣaḍevaitāni pūrvāṇi havīṃṣi nirvapati samānabarhīṃṣi tāsāṃ devatānāṃ rūpaṃ yathā śiśire yuktvā prāñca ā prāvṛṣaṃ yāyus tatṣaḍṛtūn yuṅkte ta enaṃ ṣaḍṛtavo yuktāḥ prāñca ā prāvṛṣaṃ vahanti ṣaḍvartūnprayuktānāprāvṛṣamanucarati pūrvāgnivāhāṃ dvau dakṣiṇā | [ŚBM, 5, 5, 2 3.2]
ṣaḍevottarāṇi havīṃṣi nirvapati | [ŚBM, 5, 5, 2 4.1]
samānabarhīṃṣi tāsāṃ devatānāṃ rūpaṃ yathā punarāvarteranvārṣikamabhi tatṣaḍṛtūnyuṅkte ta enaṃ ṣaḍṛtavo yuktā vārṣikamabhi vahanti ṣaḍvartūnprayuktānvārṣikamanucarati pūrvāgnivāhāṃ dvau dakṣiṇā tad yat pūrvāgnivāho dakṣiṇartūn vā etatsuṣuvāṇo yuṅkte vahanti vā anaḍvāhas tasmāt pūrvāgnivāho dakṣiṇā | [ŚBM, 5, 5, 2 4.2]
taddha smaitatpurā kurupañcālā āhuḥ | [ŚBM, 5, 5, 2 5.1]
ṛtavo vā asmānyuktā vahanty ṛtūnvā prayuktānanucarāma iti yadeṣāṃ rājāno rājasūyayājina āsustaddha sma tadabhyāhuḥ | [ŚBM, 5, 5, 2 5.2]
āgneyo 'ṣṭākapālaḥ puroḍāśo bhavati | [ŚBM, 5, 5, 2 6.1]
saumyaścaruḥ sāvitro dvādaśakapālo vāṣṭākapālo vā puroḍāśo bārhaspatyaś carustvāṣṭro daśakapālaḥ puroḍāśo vaiśvānaro dvādaśakapāla etāni ṣaṭ pūrvāṇi havīṃṣi bhavanti | [ŚBM, 5, 5, 2 6.2]
ṣaḍevottare caravaḥ | [ŚBM, 5, 5, 2 7.1]
sārasvataścaruḥ pauṣṇaścarur maitraścaruḥ kṣaitrapatyaścarur vāruṇaścarur ādityaścarur eta u ṣaḍuttare caravaḥ | [ŚBM, 5, 5, 2 7.2]
atha śyenīṃ vicitragarbhāmadityā ālabhate | [ŚBM, 5, 5, 2 8.1]
tasyā eṣaivāvṛd yāṣṭāpadyai vaśāyā iyaṃ vā aditir asyā evainametadgarbhaṃ karoti tasyā etādṛśyeva śyenī vicitragarbhā dakṣiṇā | [ŚBM, 5, 5, 2 8.2]
atha pṛṣatīṃ vicitragarbhām marudbhya ālabhate | [ŚBM, 5, 5, 2 9.1]
tasyā eṣaivāvṛd viśo vai maruto viśāmevainametadgarbhaṃ karoti tasyāṃ etādṛśyeva pṛṣatī vicitragarbhā dakṣiṇā | [ŚBM, 5, 5, 2 9.2]
etau paśubandhau | [ŚBM, 5, 5, 2 10.1]
tadetāveva santāvanyathevālabhante yāmadityā ālabhanta ādityebhyastāmālabhante sarvaṃ vā ādityāḥ sarvasyaivainametadgarbhaṃ karoti yām marudbhya ālabhante viśvebhyastāṃ devebhya ālabhante sarvaṃ vai viśve devāḥ sarvasyaivainametadgarbhaṃ karoti | [ŚBM, 5, 5, 2 10.2]
{ŚBM, 5, 5, 3}
abhiṣecanīyeneṣṭvā | [ŚBM, 5, 5, 3 1.1]
keśānna vapate tad yat keśān na vapate vīryaṃ vā etad apāṃ rasaḥ saṃbhṛto bhavati yenainam etad abhiṣiñcati tasyābhiṣiktasya keśān prathamān prāpnoti sa yat keśānvapetaitāṃ śriyam jihmāṃ vināśayed vyuduhyāt tasmāt keśān na vapate | [ŚBM, 5, 5, 3 1.2]
saṃvatsaraṃ na vapate | [ŚBM, 5, 5, 3 2.1]
saṃvatsarasaṃmitā vai vratacaryā tasmāt saṃvatsaraṃ na vapate sa eṣa vratavisarjanīyopayogo nāma stomo bhavati keśavapanīyaḥ | [ŚBM, 5, 5, 3 2.2]
tasyaikaviṃśam prātaḥsavanam | [ŚBM, 5, 5, 3 3.1]
saptadaśam mādhyandinaṃ savanam pañcadaśaṃ tṛtīyasavanaṃ sahokthaiḥ saha ṣoḍaśinā saha rātryā | [ŚBM, 5, 5, 3 3.2]
trivṛdrāthantaraḥ saṃdhirbhavati | [ŚBM, 5, 5, 3 4.1]
eṣa evaikaviṃśo ya eṣa tapati sa etasmād ekaviṃśād apayuṅkte sa saptadaśam abhipratyavaiti saptadaśāt pañcadaśam pañcadaśād asyāmeva trivṛti pratiṣṭhāyām pratitiṣṭhati | [ŚBM, 5, 5, 3 4.2]
tasya rathantaram pṛṣṭham bhavati | [ŚBM, 5, 5, 3 5.1]
iyaṃ vai rathantaram asyām evaitat pratiṣṭhāyām pratitiṣṭhaty atirātro bhavati pratiṣṭhā vā atirātras tasmādatirātro bhavati | [ŚBM, 5, 5, 3 5.2]
sa vai nyeva vartayate keśānna vapate vīryaṃ vā etad apāṃ rasaḥ saṃbhṛto bhavati yenainametadabhiṣiñcati tasyābhiṣiktasya keśān prathamān prāpnoti sa yatkeśānvapetaitāṃ śriyaṃ jihmāṃ vināśayed vyuhyād atha yan nivartayate tadātmanyevaitāṃ śriyaṃ niyunakti tasmānnyeva vartayate keśānna vapate tasyaiṣaiva vratacaryā bhavati yāvajjīvaṃ nāsyām pratitiṣṭhati | [ŚBM, 5, 5, 3 6.1]
āsandyā upānahā upamuñcate | [ŚBM, 5, 5, 3 7.1]
upānaḍbhyām adhi yad asya yānam bhavati ratho vā kiṃcidvā sarvaṃ vā eṣa idam uparyupari bhavaty arvāg evāsmād idaṃ sarvam bhavati yo rājasūyena yajate tasmādasyaiṣaiva vratacaryā bhavati yāvajjīvaṃ nāsyām pratitiṣṭhati | [ŚBM, 5, 5, 3 7.2]
{ŚBM, 5, 5, 4}
śyeta āśvino bhavati | [ŚBM, 5, 5, 4 1.1]
śyetāviva hyaśvināvavirmalhā sārasvatī bhavatyṛṣabhamindrāya sutrāmṇa ālabhate durvedā evaṃsamṛddhāḥ paśavo yadyevaṃsamṛddhānna vindedapyajānevālabheraṃste hi suśrapatarā bhavanti sa yadyajānālabheraṃllohita āśvino bhavati tadyadetayā yajate | [ŚBM, 5, 5, 4 1.2]
tvaṣṭurha vai putraḥ | [ŚBM, 5, 5, 4 2.1]
triśīrṣā ṣaḍakṣa āsa tasya trīṇyeva mukhānyāsustadyadevaṃrūpa āsa tasmādviśvarūpo nāma | [ŚBM, 5, 5, 4 2.2]
tasya somapānamevaikam mukhamāsa | [ŚBM, 5, 5, 4 3.1]
surāpāṇam ekam anyasmā aśanāyaikaṃ tamindro didveṣa tasya tāni śīrṣāṇi pracicheda | [ŚBM, 5, 5, 4 3.2]
sa yatsomapānamāsa | [ŚBM, 5, 5, 4 4.1]
tataḥ kapiñjalaḥ samabhavattasmātsa babhruka iva babhruriva hi somo rājā | [ŚBM, 5, 5, 4 4.2]
atha yat surāpāṇam āsa | [ŚBM, 5, 5, 4 5.1]
tataḥ kalaviṅkaḥ samabhavattasmātso 'bhimādyatka iva vadaty abhimādyann iva hi surām pītvā vadati | [ŚBM, 5, 5, 4 5.2]
atha yadatyasmā aśanāyāsa | [ŚBM, 5, 5, 4 6.1]
tatastittiriḥ samabhavattasmātsa viśvarūpatama iva santyeva ghṛtastokā iva tvan madhustokā iva tvat parṇeṣvāścutitā evaṃrūpamiva hi sa tenāśanamāvayat | [ŚBM, 5, 5, 4 6.2]
sa tvaṣṭā cukrodha | [ŚBM, 5, 5, 4 7.1]
kuvinme putramavadhīditi so 'pendrameva somamājahre sa yathāyaṃ somaḥ prasuta evam apendra evāsa | [ŚBM, 5, 5, 4 7.2]
indro ha vā īkṣāṃcakre | [ŚBM, 5, 5, 4 8.1]
idaṃ vai mā somādantaryantīti sa yathā balīyān abalīyasa evam anupahūta eva yo droṇakalaśe śukra āsa tam bhakṣayāṃcakāra sa hainaṃ jihiṃsa so 'sya viṣvaṅṅeva prāṇebhyo dudrāva mukhāddhaivāsya na dudrāva tasmātprāyaścittirāsa sa yaddhāpi mukhād adroṣyan na haiva prāyaścittir abhaviṣyat | [ŚBM, 5, 5, 4 8.2]
catvāro vai varṇāḥ | [ŚBM, 5, 5, 4 9.1]
brāhmaṇo rājanyo vaiśyaḥ śūdro na haiteṣāmekaścana bhavati yaḥ somaṃ vamati sa yaddhaiteṣām ekaścit syāt syāddhaiva prāyaścittiḥ | [ŚBM, 5, 5, 4 9.2]
sa yannasto 'dravat | [ŚBM, 5, 5, 4 10.1]
tataḥ siṃhaḥ samabhavad atha yat karṇābhyām adravat tato vṛkaḥ samabhavad atha yadavācaḥ prāṇād adravat tataḥ śārdūlajyeṣṭhāḥ śvāpadāḥ samabhavann atha yaduttarātprāṇādadravatsā parisrud atha trirniraṣṭhīvattataḥ kuvalaṃ karkandhu badaramiti samabhavat sa sarveṇaiva vyārdhyata sarvaṃ hi somaḥ | [ŚBM, 5, 5, 4 10.2]
sa somātipūto maṅkuriva cacāra | [ŚBM, 5, 5, 4 11.1]
tametayāśvināvabhiṣajyatāṃ taṃ sarveṇaiva samārdhayatāṃ sarvaṃ hi somaḥ sa vasīyān eveṣṭvābhavat | [ŚBM, 5, 5, 4 11.2]
te devā abruvan | [ŚBM, 5, 5, 4 12.1]
sutrātam batainam atrāsatām iti tasmātsautrāmaṇī nāma | [ŚBM, 5, 5, 4 12.2]
sa haitayāpi somātipūtam bhiṣajyet | [ŚBM, 5, 5, 4 13.1]
sarveṇa vā eṣa vyṛdhyate yaṃ somo 'tipavate sarvaṃ hi somastaṃ sarveṇaiva samardhayati sarvaṃ hi somaḥ sa vasīyāneveṣṭvā bhavati tasmād u haitayāpi somātipūtam bhiṣajyet | [ŚBM, 5, 5, 4 13.2]
tadyadetayā rājasūyayājī yajate | [ŚBM, 5, 5, 4 14.1]
sarvānvā eṣa yajñakratūnavarunddhe sarvā iṣṭīrapi darvihomān yo rājasūyena yajate devasṛṣṭā vā eṣeṣṭir yat sautrāmaṇy anayā me 'pīṣṭamasadanayāpi sūyā iti tasmādvā etayā rājasūyayājī yajate | [ŚBM, 5, 5, 4 14.2]
atha yadāśvino bhavati | [ŚBM, 5, 5, 4 15.1]
aśvinau vā enamabhiṣajyatāṃ tatho evainameṣa etadaśvibhyāmeva bhiṣajyati tasmād āśvino bhavati | [ŚBM, 5, 5, 4 15.2]
atha yatsārasvato bhavati | [ŚBM, 5, 5, 4 16.1]
vāgvai sarasvatī vācā vā enam aśvināvabhiṣajyatāṃ tatho evainameṣa etad vācaiva bhiṣajyati tasmātsārasvato bhavati | [ŚBM, 5, 5, 4 16.2]
atha yadaindro bhavati indro vai yajñasya devatā tayaivainametadbhiṣajyati tasmādaindro bhavati | [ŚBM, 5, 5, 4 17.1]
eteṣu paśuṣu | [ŚBM, 5, 5, 4 18.1]
siṃhalomāni vṛkalomāni śārdūlalomānīty āvapaty etadvai tataḥ samabhavadyadenaṃ somo 'tyapavata tenaivainametatsamardhayati kṛtsnaṃ karoti tasmādetānyāvapati | [ŚBM, 5, 5, 4 18.2]
tad u tathā na kuryāt | [ŚBM, 5, 5, 4 19.1]
ulkayā ha sa nakhinyā paśūn anuṣuvati ya etāni paśuṣvāvapati tasmād u parisrutyevāvapet tathā holkayā nakhinyā paśūn nānuṣuvati tatho evainaṃ samardhayati kṛtsnaṃ karoti tasmād u parisrutyevāvapet | [ŚBM, 5, 5, 4 19.2]
atha pūrvedyuḥ | [ŚBM, 5, 5, 4 20.1]
parisrutaṃ saṃdadhāty aśvibhyām pacyasva sarasvatyai pacyasvendrāya sutrāmṇe pacyasveti sā yadā parisrud bhavaty athainayā pracarati | [ŚBM, 5, 5, 4 20.2]
dvāvagnī uddharanti | [ŚBM, 5, 5, 4 21.1]
uttaravedāvevottaramuddhate dakṣiṇaṃ net somāhutīśca surāhutīśca saha juhavāmeti tasmād dvāvagnī uddharantyuttaravedāvevottaramuddhate dakṣiṇam atha yadā vapābhiḥ pracaratyathaitayā parisrutā pracarati | [ŚBM, 5, 5, 4 21.2]
tāṃ darbhaiḥ pāvayati | [ŚBM, 5, 5, 4 22.1]
pūtāsaditi vāyuḥ pūtaḥ pavitreṇa pratyaṅ somo atisrutaḥ indrasya yujyaḥ sakheti tat kuvalasaktūn karkandhusaktūn badarasaktūn ity āvapaty etadvai tataḥ samabhavad yat trir niraṣṭhīvat tenaivainam etat samardhayati kṛtsnaṃ karoti tasmādetānāvapati | [ŚBM, 5, 5, 4 22.2]
atha grahāngṛhṇāti | [ŚBM, 5, 5, 4 23.1]
ekaṃ vā trīnvaikastveva grahītavya ekā hi purorug bhavaty ekānuvākyaikā yājyā tasmād eka eva grahītavyaḥ | [ŚBM, 5, 5, 4 23.2]
sa gṛhṇāti | [ŚBM, 5, 5, 4 24.1]
kuvidaṅga yavamanto yavaṃ cidyathā dāntyanupūrvaṃ viyūya ihehaiṣāṃ kṛṇuhi bhojanāni ye barhiṣo namauktiṃ yajanti upayāmagṛhīto 'sy aśvibhyāṃ tvā sarasvatyai tvendrāya tvā sutrāmṇa iti yady u trīn gṛhṇīyād etayaiva gṛhṇīyād upayāmais tu tarhi nānā gṛhṇīyād athāhāśvibhyām sarasvatyā indrāya sutrāmṇe 'nubrūhīti | [ŚBM, 5, 5, 4 24.2]
so 'nvāha | [ŚBM, 5, 5, 4 25.1]
yuvaṃ surāmam aśvinā namucāvāsure sacā vipipānā śubhaspatī indraṃ karmasv āvatam ity āśrāvyāhāśvinau sarasvatīmindraṃ sutrāmāṇaṃ yajeti | [ŚBM, 5, 5, 4 25.2]
sa yajati | [ŚBM, 5, 5, 4 26.1]
putramiva pitarāv aśvinobhendrāvathuḥ kāvyairdaṃsanābhiḥ | [ŚBM, 5, 5, 4 26.2]
yatsurāmaṃ vyapibaḥ śacībhiḥ sarasvatī tvā maghavannabhiṣṇagiti dvirhotā vaṣaṭkaroti dvir adhvaryurjuhoty āharati bhakṣaṃ yady u trīn gṛhṇīyādetasyaivānu homamitarau hūyete | [ŚBM, 5, 5, 4 26.3]
atha kumbhaḥ | [ŚBM, 5, 5, 4 27.1]
śatavitṛṇṇo vā bhavati navavitṛṇṇo vā sa yadi śatavitṛṇṇaḥ śatāyurvā ayam puruṣaḥ śatatejāḥ śatavīryas tasmācchatavitṛṇṇo yady u navavitṛṇṇo naveme puruṣe prāṇās tasmānnavavitṛṇṇaḥ | [ŚBM, 5, 5, 4 27.2]
taṃ śikyodutam | [ŚBM, 5, 5, 4 28.1]
uparyuparyāhavanīyaṃ dhārayanti sā yā pariśiṣṭā parisrudbhavati tāmāsiñcati tāṃ vikṣarantīmupatiṣṭhate pitṝṇāṃ somavatāṃ tisṛbhirṛgbhiḥ pitṝṇām barhiṣadāṃ tisṛbhirṛgbhiḥ pitṝṇām agniṣvāttānāṃ tisṛbhir ṛgbhis tad yad evam upatiṣṭhate yatra vai soma indramatyapavata sa yat pitṝn agacchat trayā vai pitaras tenaivainam etat samardhayati kṛtsnaṃ karoti tasmād evamupatiṣṭhate | [ŚBM, 5, 5, 4 28.2]
athaitāni havīṃṣi nirvapati | [ŚBM, 5, 5, 4 29.1]
sāvitraṃ dvādaśakapālaṃ vāṣṭākapālaṃ vā puroḍāśaṃ vāruṇaṃ yavamayaṃ carum aindram ekādaśakapālam puroḍāśam | [ŚBM, 5, 5, 4 29.2]
sa yatsāvitro bhavati | [ŚBM, 5, 5, 4 30.1]
savitā vai devānām prasavitā savitṛprasūta evaitadbhiṣajyati tasmātsāvitro bhavati | [ŚBM, 5, 5, 4 30.2]
atha yadvāruṇo bhavati | [ŚBM, 5, 5, 4 31.1]
varuṇo vā ārpayitā tadya evārpayitā tenaivaitadbhiṣajyati tasmādvāruṇo bhavati | [ŚBM, 5, 5, 4 31.2]
atha yadaindro bhavati | [ŚBM, 5, 5, 4 32.1]
indro vai yajñasya devatā sā yaiva yajñasya devatā tayaivaitadbhiṣajyati tasmādaindro bhavati | [ŚBM, 5, 5, 4 32.2]
sa yadi haitayāpi somātipūtam bhiṣajyet | [ŚBM, 5, 5, 4 33.1]
iṣṭā anuyājā bhavanty avyūḍhe srucāv athaitair havirbhiḥ pracarati paścādvai somo 'tipavate paścādevainametena medhenāpidadhāty āśvinam u tarhi dvikapālam puroḍāśaṃ nirvaped atha yadā vapābhiḥ pracaraty athaitenāśvinena dvikapālena puroḍāśena pracarati | [ŚBM, 5, 5, 4 33.2]
tad u tathā na kuryāt | [ŚBM, 5, 5, 4 34.1]
hvalati vā eṣa yo yajñapathād ety eti vā eṣa yajñapathādya evaṃ karoti tasmād yatraivaiteṣām paśūnāṃ vapābhiḥ pracaranti tadevaitairhavirbhiḥ pracareyur no tarhyāśvinaṃ dvikapālam puroḍāśaṃ nirvapet | [ŚBM, 5, 5, 4 34.2]
tasya napuṃsako gaurdakṣiṇā | [ŚBM, 5, 5, 4 35.1]
na vā eṣa strī na pumānyannapuṃsako gaur yad aha pumāṃstena na strī yad u strī teno na pumāṃs tasmānnapuṃsako gaur dakṣiṇāśvā vā rathavāhī sā hi na strī na pumān yad aśvā rathavāhī yadaha ratham vahati tena na strī yad u strī teno na pumāṃs tasmād aśvā rathavāhī dakṣiṇā | [ŚBM, 5, 5, 4 35.2]
{ŚBM, 5, 5, 5}
aindravaiṣṇavaṃ dvādaśakapālam puroḍāśaṃ nirvapati | [ŚBM, 5, 5, 5 1.1]
tadyadetayā yajate vṛtre ha vā idamagre sarvam āsa yad ṛco yad yajūṃṣi yat sāmāni tasmā indro vajram prājihīrṣat | [ŚBM, 5, 5, 5 1.2]
sa ha viṣṇumuvāca | [ŚBM, 5, 5, 5 2.1]
vṛtrāya vai vajram prahariṣyāmy anu mā tiṣṭhasveti tatheti ha viṣṇur uvācānu tvā sthāsye prahareti tasmā indro vajramudyayāma sa udyatādvajrādvṛtro bibhayāṃcakāra | [ŚBM, 5, 5, 5 2.2]
sa hovāca | [ŚBM, 5, 5, 5 3.1]
asti vā idaṃ vīryaṃ tannu te prayacchāni mā tu me prahārṣīriti tasmai yajūṃṣi prāyacchat tasmai dvitīyamudyayāma | [ŚBM, 5, 5, 5 3.2]
sa hovāca | [ŚBM, 5, 5, 5 4.1]
asti vā idaṃ vīryaṃ tan nu te prayacchāni mā tu me prahārṣīr iti tasmā ṛcaḥ prāyacchat tasmai tṛtīyamudyayāma | [ŚBM, 5, 5, 5 4.2]
asti vā idaṃ vīryaṃ tannu te prayacchāni mā tu me prahārṣīr iti tasmai sāmāni prāyacchat tasmād apy etarhy evam evaitairvedair yajñaṃ tanvate yajurbhir evāgre 'thargbhir atha sāmabhir evaṃ hyasmā etat prāyacchat | [ŚBM, 5, 5, 5 5.1]
tasya yo yonir āśaya āsa | [ŚBM, 5, 5, 5 6.1]
tam anuparāmṛśya saṃlupyāchinat saiṣeṣṭir abhavat tad yad etasminnāśaye tridhāturivaiṣā vidyāśeta tasmāttraidhātavī nāma | [ŚBM, 5, 5, 5 6.2]
atha yadaindrāvaiṣṇavaṃ havirbhavati | [ŚBM, 5, 5, 5 7.1]
indro hi vajram udayacchad viṣṇuranvatiṣṭhata | [ŚBM, 5, 5, 5 7.2]
atha yaddvādaśakapālo bhavati | [ŚBM, 5, 5, 5 8.1]
dvādaśa vai māsāḥ saṃvatsarasya saṃvatsarasaṃmitaiṣeṣṭis tasmād dvādaśakapālo bhavati | [ŚBM, 5, 5, 5 8.2]
tamubhayeṣāṃ vrīhiyavāṇāṃ gṛhṇāti | [ŚBM, 5, 5, 5 9.1]
vrīhimayamevāgre piṇḍamadhiśrayati tadyajuṣāṃ rūpam atha yavamayaṃ tad ṛcāṃ rūpamatha vrīhimayaṃ tatsāmnāṃ rūpaṃ tad etat trayyai vidyāyai rūpaṃ kriyate saiṣā rājasūyayājina udavasānīyeṣṭirbhavati | [ŚBM, 5, 5, 5 9.2]
sarvānvā eṣa yajñakratūnavarunddhe | [ŚBM, 5, 5, 5 10.1]
sarvā iṣṭīrapi darvihomānyo rājasūyena yajate tasya yātayāmeva yajño bhavati so 'smāt parāṅiva bhavaty etāvānvai sarvo yajño yāvāneṣa trayo vedas tasyaitadrūpaṃ kriyata eṣa yonirāśayas tad etena trayeṇa vedena punaryajñamārabhate tathāsyāyātayāmā yajño bhavati tatho asmānna parāṅ bhavati | [ŚBM, 5, 5, 5 10.2]
sarvānvā eṣa yajñakratūnavarunddhe | [ŚBM, 5, 5, 5 11.1]
sarvā iṣṭīrapi darvihomānyo rājasūyena yajate devasṛṣṭo vā eṣeṣṭir yat traidhātavy anayā me 'pīṣṭamasadanayāpi sūyā iti tasmādvā eṣā rājasūyayājina udavasānīyeṣṭir bhavati | [ŚBM, 5, 5, 5 11.2]
atho yaḥ sahasraṃ vā bhūyo vā dadyāt | [ŚBM, 5, 5, 5 12.1]
tasya hāpyudavasānīyā syād riricāna iva vā eṣa bhavati yaḥ sahasraṃ vā bhūyo vā dadāty etad vai sahasraṃ vācaḥ prajātaṃ yadeṣa trayo vedas tat sahasreṇa riricānam punarāpyāyayati tasmād u ha tasyāpyudavasānīyā syāt | [ŚBM, 5, 5, 5 12.2]
atho ye dīrghasattramāsīran | [ŚBM, 5, 5, 5 13.1]
saṃvatsaraṃ vā bhūyo vā teṣāṃ hāpyudavasānīyā syāt sarvaṃ vai teṣām āptaṃ bhavati sarvaṃ jitaṃ ye dīrghasattramāsate saṃvatsaraṃ vā bhūyo vā sarvameṣā tasmād u ha teṣāmapyudavasānīyā syāt | [ŚBM, 5, 5, 5 13.2]
atho hainayāpyabhicaret | [ŚBM, 5, 5, 5 14.1]
etayā vai bhadrasenam ājātaśatravam āruṇirabhicacāra kṣipraṃ kilāstṛṇuteti ha smāha yājñavalkyo 'pi ha vā enayendro vṛtrasyāsthānamachinad api ha vā enayāsthānaṃ chinatti ya enayābhicarati tasmād u hainayāpyabhicaret | [ŚBM, 5, 5, 5 14.2]
atho hainayāpi bhiṣajyet | [ŚBM, 5, 5, 5 15.1]
yaṃ nvevaikayarcā bhiṣajyed ekena yajuṣaikena sāmnā taṃ nvevāgadaṃ kuryāt kim u yaṃ trayeṇa vedena tasmād u hainayāpi bhiṣajyet | [ŚBM, 5, 5, 5 15.2]
tasyai trīṇi śatamānāni hiraṇyāni dakṣiṇā | [ŚBM, 5, 5, 5 16.1]
tāni brahmaṇe dadāti na vai brahmā pracarati na stute na śaṃsaty atha sa yaśo na vai hiraṇyena kiṃcana kurvanty atha tad yaśas tasmāttrīṇi śatamānāni brahmaṇe dadāti | [ŚBM, 5, 5, 5 16.2]
tisro dhenūrhotre | [ŚBM, 5, 5, 5 17.1]
bhūmā vai tisro dhenavo bhūmā hotā tasmāttisro dhenūrhotre | [ŚBM, 5, 5, 5 17.2]
trīṇi vāsāṃsyadhvaryave | [ŚBM, 5, 5, 5 18.1]
tanute vā adhvaryuryajñaṃ tanvate vāsāṃsi tasmāttrīṇi vāsāṃsyadhvaryave gām agnīdhe | [ŚBM, 5, 5, 5 18.2]
tā vā etāḥ | [ŚBM, 5, 5, 5 19.1]
dvādaśa vā trayodaśa vā dakṣiṇā bhavanti dvādaśa vā vai trayodaśa vā saṃvatsarasya māsāḥ saṃvatsarasaṃmitaiṣeṣṭis tasmād dvādaśa vā trayodaśa vā dakṣiṇā bhavanti | [ŚBM, 5, 5, 5 19.2]
{ŚBM, 6, 1, 1}
asat vai idam agre āsīt | [ŚBM, 6, 1, 1 494122_1]
tat āhuḥ kim tat asat āsīt iti | [ŚBM, 6, 1, 1 494123_1]
ṛṣayaḥ vāva te agre sat āsīt | [ŚBM, 6, 1, 1 494123_2]
tat āhuḥ ke te ṛṣayaḥ iti | [ŚBM, 6, 1, 1 494123_3]
prāṇāḥ vai ṛṣayaḥ | [ŚBM, 6, 1, 1 494123_4]
te yat purā asmāt sarvasmāt idam icchantaḥ śrameṇa tapasā ariṣan tasmāt ṛṣayaḥ | [ŚBM, 6, 1, 1 494123_5]
sa | [ŚBM, 6, 1, 1 494124_1]
sa yaḥ ayam madhye prāṇaḥ eṣaḥ eva indraḥ | [ŚBM, 6, 1, 1 494125_1]
tān eṣa prāṇān madhyatas indriyeṇa ainddha | [ŚBM, 6, 1, 1 494125_2]
yat ainddha tasmāt indhaḥ | [ŚBM, 6, 1, 1 494125_3]
indhaḥ ha vai tam indraḥ iti ācakṣate parokṣam | [ŚBM, 6, 1, 1 494125_4]
parokṣa kāmāḥ hi devāḥ | [ŚBM, 6, 1, 1 494125_5]
te iddhāḥ sapta nānā puruṣān asṛjanta | [ŚBM, 6, 1, 1 494125_6]
te abruvan na vai ittham santaḥ śakṣyāmaḥ prajanayitum imān sapta puruṣān ekam puruṣam karavāma iti | [ŚBM, 6, 1, 1 494126_1]
te etān sapta puruṣān ekam puruṣam akurvan | [ŚBM, 6, 1, 1 494127_1]
yat ūrdhvam nābheḥ tau dvau samaubjan yat avāk nābheḥ tau dvau | [ŚBM, 6, 1, 1 494127_2]
pakṣaḥ puruṣaḥ pakṣaḥ puruṣaḥ pratiṣṭhā ekaḥ āsīt | [ŚBM, 6, 1, 1 494127_3]
atha yā eteṣām saptānām puruṣāṇām śrīḥ yaḥ rasaḥ āsīt tam ūrdhvam samudauhan tat asya śiraḥ abhavat | [ŚBM, 6, 1, 1 494129_1]
yat śriyam samudauhan tasmāt śiraḥ | [ŚBM, 6, 1, 1 494129_2]
tasmin etasmin prāṇāḥ aśrayanta | [ŚBM, 6, 1, 1 494129_3]
tasmāt vā iva etat śiraḥ | [ŚBM, 6, 1, 1 494129_4]
atha yat prāṇāḥ aśrayanta tasmāt u prāṇāḥ śriyau | [ŚBM, 6, 1, 1 494129_5]
atha yat sarvasmin aśrayanta tasmāt u śarīram | [ŚBM, 6, 1, 1 494129_6]
saḥ eva puruṣaḥ prajāpatiḥ abhavat | [ŚBM, 6, 1, 1 494130_1]
sa yaḥ sa puruṣaḥ prajāpatiḥ abhavat ayam eva sa yaḥ ayam agniḥ cīyate | [ŚBM, 6, 1, 1 494131_1]
sa vai sapta puruṣaḥ bhavati | [ŚBM, 6, 1, 1 494132_1]
sapta puruṣaḥ hi ayam puruṣaḥ yat catvāraḥ ātmā trayaḥ pakṣa pucchāni | [ŚBM, 6, 1, 1 494133_1]
catvāraḥ hi tasya puruṣasya ātmā trayaḥ pakṣa pucchāni | [ŚBM, 6, 1, 1 494133_2]
atha yat ekena puruṣeṇa ātmānam vardhayati tena vīryeṇa ayam ātmā pakṣa pucchāni udyacchati | [ŚBM, 6, 1, 1 494133_3]
atha yaḥ cite agniḥ nidhīyate yā eva eteṣām saptānām puruṣāṇām śrīḥ yaḥ rasaḥ tam etat ūrdhvam samudūhanti tat asyai tat śiraḥ tasmin sarve devāḥ śritāḥ | [ŚBM, 6, 1, 1 494135_1]
atra hi sarvebhyaḥ devebhyaḥ juhvati | [ŚBM, 6, 1, 1 494135_2]
tasmāt u eva etat śiraḥ | [ŚBM, 6, 1, 1 494135_3]
saḥ ayam puruṣaḥ prajāpatiḥ akāmayata bhūyān syām prajāyeya iti | [ŚBM, 6, 1, 1 494136_1]
saḥ aśrāmyat | [ŚBM, 6, 1, 1 494136_2]
sa tapaḥ atapyata | [ŚBM, 6, 1, 1 494136_3]
sa śrāntaḥ tepānaḥ brahma eva prathamam asṛjata trayīm eva vidyām | [ŚBM, 6, 1, 1 494136_4]
sā eva asmai pratiṣṭhā bhavat | [ŚBM, 6, 1, 1 494136_5]
tasmāt āhuḥ brahma asya sarvasya pratiṣṭhā iti | [ŚBM, 6, 1, 1 494136_6]
tasmāt anūcya pratitiṣṭhati | [ŚBM, 6, 1, 1 494136_7]
pratiṣṭhā hi eṣā yat brahma | [ŚBM, 6, 1, 1 494136_8]
tasyām pratiṣṭhāyām pratiṣṭhitaḥ atapyata | [ŚBM, 6, 1, 1 494136_9]
saḥ apaḥ asṛjata vācaḥ eva lokāt | [ŚBM, 6, 1, 1 494137_1]
vāc eva asya | [ŚBM, 6, 1, 1 494138_1]
sā asṛjyata | [ŚBM, 6, 1, 1 494138_2]
sā idam sarvam āpnot | [ŚBM, 6, 1, 1 494138_3]
yat idam kim ca yat āpnot tasmāt āpaḥ | [ŚBM, 6, 1, 1 494138_4]
yat avṛṇot tasmāt vār | [ŚBM, 6, 1, 1 494138_5]
saḥ akāmayata ābhyaḥ adbhyaḥ adhi prajāyeya iti | [ŚBM, 6, 1, 1 494139_1]
saḥ anayā trayyā vidyayā saha apaḥ prāviśat | [ŚBM, 6, 1, 1 494140_1]
tatas āṇḍam samavartata | [ŚBM, 6, 1, 1 494140_2]
tat abhyamṛśat | [ŚBM, 6, 1, 1 494140_3]
astu iti astu bhūyaḥ astu iti eva tat abravīt | [ŚBM, 6, 1, 1 494140_4]
tatas brahma eva prathamam asṛjyata trayī eva vidyā | [ŚBM, 6, 1, 1 494140_5]
tasmāt āhuḥ brahma asya sarvasya prathama jam iti | [ŚBM, 6, 1, 1 494140_6]
api hi tasmāt puruṣāt brahma eva pūrvam asṛjyata | [ŚBM, 6, 1, 1 494140_7]
tat asya tat mukham eva asṛjyata | [ŚBM, 6, 1, 1 494140_8]
tasmāt anūcānam āhuḥ agni kalpaḥ iti | [ŚBM, 6, 1, 1 494140_9]
atha yaḥ garbhaḥ antar āsīt saḥ agriḥ asṛjyata | [ŚBM, 6, 1, 1 494142_1]
sa yat asya sarvasya agram asṛjyata tasmāt agriḥ | [ŚBM, 6, 1, 1 494142_2]
agriḥ ha vai tam agniḥ iti ācakṣate parokṣam | [ŚBM, 6, 1, 1 494142_3]
parokṣa kāmāḥ hi devāḥ | [ŚBM, 6, 1, 1 494142_4]
atha yat aśru saṃkṣaritam āsīt saḥ aśruḥ abhavat | [ŚBM, 6, 1, 1 494142_5]
aśruḥ ha vai tam aśvaḥ iti ācakṣate parokṣam | [ŚBM, 6, 1, 1 494142_6]
parokṣa kāmāḥ hi devāḥ | [ŚBM, 6, 1, 1 494142_7]
atha yat arasat iva sa rāsabhaḥ abhavat | [ŚBM, 6, 1, 1 494142_8]
atha yaḥ kapāle rasaḥ liptaḥ āsīt saḥ ajaḥ abhavat | [ŚBM, 6, 1, 1 494142_9]
atha yat kapālam āsīt sā pṛthivī abhavat | [ŚBM, 6, 1, 1 494142_10]
saḥ akāmayata ābhyaḥ adbhyaḥ adhi imām prajanayeyam iti | [ŚBM, 6, 1, 1 494143_1]
tām saṃkliśya apsu prāvidhyat | [ŚBM, 6, 1, 1 494144_1]
tasyai yaḥ parāṅ rasaḥ atyakṣarat sa kūrmaḥ abhavat | [ŚBM, 6, 1, 1 494144_2]
atha yat ūrdhvam udaukṣyata idam tat yat idam ūrdhvam adbhyaḥ adhi jāyate | [ŚBM, 6, 1, 1 494144_3]
sā iyam sarvā apaḥ eva anu vyait | [ŚBM, 6, 1, 1 494144_4]
tat idam ekam eva rūpam samadṛśyata apaḥ eva | [ŚBM, 6, 1, 1 494144_5]
saḥ akāmayata bhūyaḥ eva syāt prajāyeta iti | [ŚBM, 6, 1, 1 494145_1]
saḥ aśrāmyat | [ŚBM, 6, 1, 1 494146_1]
sa tapaḥ atapyata | [ŚBM, 6, 1, 1 494146_2]
sa śrāntaḥ tepānaḥ phenam asṛjata | [ŚBM, 6, 1, 1 494146_3]
saḥ avet anyat vai etad rūpam bhūyaḥ vai bhavati śrāmyāṇi eva iti | [ŚBM, 6, 1, 1 494146_4]
sa śrāntaḥ tepānaḥ mṛdam śuṣkāpam ūṣa sikatam śarkarām aśmānam ayaḥ hiraṇyam oṣadhi vanaspatī asṛjata | [ŚBM, 6, 1, 1 494146_5]
tena imām pṛthivīm prācchādayat | [ŚBM, 6, 1, 1 494146_6]
tāḥ vai etāḥ nava sṛṣṭayaḥ iyam asṛjyata | [ŚBM, 6, 1, 1 494148_1]
tasmāt āhuḥ trivṛt agniḥ iti | [ŚBM, 6, 1, 1 494148_2]
iyam hi agniḥ | [ŚBM, 6, 1, 1 494148_3]
asyai hi sarvaḥ agniḥ cīyate | [ŚBM, 6, 1, 1 494148_4]
abhūt vai iyam pratiṣṭhā iti | [ŚBM, 6, 1, 1 494149_1]
tat bhūmiḥ abhavat | [ŚBM, 6, 1, 1 494150_1]
tām aprathayat | [ŚBM, 6, 1, 1 494150_2]
sā pṛthivī abhavat | [ŚBM, 6, 1, 1 494150_3]
sā iyam sarvā kṛtsnā manyamānā agāyat | [ŚBM, 6, 1, 1 494150_4]
yat agāyat tasmāt iyam gāyatrī | [ŚBM, 6, 1, 1 494150_5]
atha u āhuḥ agniḥ eva asyai pṛṣṭhe sarvaḥ kṛtsnaḥ manyamānaḥ agāyat yat agāyat tasmāt agniḥ gāyatraḥ iti | [ŚBM, 6, 1, 1 494150_6]
tasmāt u ha etat yaḥ sarvaḥ kṛtsnaḥ manyate gāyati vā eva gīte vā ramate | [ŚBM, 6, 1, 1 494150_7]
{ŚBM, 6, 1, 2}
saḥ akāmayata prajāpatiḥ bhūyaḥ eva syāt prajāyeta iti | [ŚBM, 6, 1, 2 494151_1]
saḥ agninā pṛthivīm mithunam samabhavat | [ŚBM, 6, 1, 2 494152_1]
tatas āṇḍam samavartata | [ŚBM, 6, 1, 2 494152_2]
tat abhyamṛśat | [ŚBM, 6, 1, 2 494152_3]
puṣyatu iti puṣyatu bhūyaḥ astu iti eva tat abravīt | [ŚBM, 6, 1, 2 494152_4]
sa yaḥ garbhaḥ antarā āsīt sa vāyuḥ asṛjyata | [ŚBM, 6, 1, 2 494154_1]
atha yat aśru saṃkṣaritam āsīt tāni vayāṃsi abhavan | [ŚBM, 6, 1, 2 494154_2]
atha yaḥ kapāle rasaḥ liptaḥ āsīt tāḥ marīcayaḥ abhavan | [ŚBM, 6, 1, 2 494154_3]
atha yat kapālam āsīt tat antarikṣam abhavat | [ŚBM, 6, 1, 2 494154_4]
saḥ akāmayata bhūyaḥ eva syāt prajāyeta iti | [ŚBM, 6, 1, 2 494155_1]
sa vāyunā antarikṣam mithunam samabhavat | [ŚBM, 6, 1, 2 494156_1]
tatas āṇḍam samavartata | [ŚBM, 6, 1, 2 494156_2]
tat abhyamṛśat | [ŚBM, 6, 1, 2 494156_3]
yaśaḥ bibhṛhi iti | [ŚBM, 6, 1, 2 494156_4]
tatas asau ādityaḥ asṛjyata | [ŚBM, 6, 1, 2 494156_5]
eṣa vai yaśaḥ | [ŚBM, 6, 1, 2 494156_6]
atha yat aśru saṃkṣaritam āsīt saḥ aśmā pṛśniḥ abhavat | [ŚBM, 6, 1, 2 494156_7]
aśruḥ ha vai tam aśmā iti ācakṣate parokṣam | [ŚBM, 6, 1, 2 494156_8]
parokṣa kāmāḥ hi devāḥ | [ŚBM, 6, 1, 2 494156_9]
atha yaḥ kapāle rasaḥ liptaḥ āsīt te raśmayaḥ abhavan | [ŚBM, 6, 1, 2 494156_10]
atha yat kapālam āsīt sā dyauḥ abhavat | [ŚBM, 6, 1, 2 494156_11]
saḥ akāmayata bhūyaḥ eva syāt prajāyeta iti | [ŚBM, 6, 1, 2 494157_1]
saḥ ādityena divam mithunam samabhavat | [ŚBM, 6, 1, 2 494158_1]
tatas āṇḍam samavartata | [ŚBM, 6, 1, 2 494158_2]
tat abhyamṛśat retaḥ bibhṛhi iti | [ŚBM, 6, 1, 2 494158_3]
tatas candramāḥ asṛjyata | [ŚBM, 6, 1, 2 494158_4]
eṣa vai retaḥ | [ŚBM, 6, 1, 2 494158_5]
yat aśru saṃkṣaritam āsīt tāni nakṣatrāṇi abhavan | [ŚBM, 6, 1, 2 494158_6]
yaḥ kapāle rasaḥ liptaḥ āsīt tāḥ avāntaradiśaḥ abhavan | [ŚBM, 6, 1, 2 494158_7]
atha yat kapālam āsīt tāḥ diśaḥ abhavan | [ŚBM, 6, 1, 2 494158_8]
saḥ imān lokān sṛṣṭvā akāmayata tāḥ prajāḥ sṛjeya yāḥ me eṣu lokeṣu syuḥ iti | [ŚBM, 6, 1, 2 494159_1]
sa manasā vācam mithunam samabhavat | [ŚBM, 6, 1, 2 494161_1]
saḥ aṣṭau drapsān garbhī abhavat | [ŚBM, 6, 1, 2 494162_1]
te aṣṭau vasavaḥ asṛjyanta | [ŚBM, 6, 1, 2 494162_2]
tān asyām upādadhāt | [ŚBM, 6, 1, 2 494162_3]
sa manasā eva vācam mithunam samabhavat | [ŚBM, 6, 1, 2 494164_1]
saḥ ekādaśa drapsān garbhī abhavat | [ŚBM, 6, 1, 2 494164_2]
te ekādaśa rudrāḥ asṛjyanta | [ŚBM, 6, 1, 2 494164_3]
tān antarikṣe upādadhāt | [ŚBM, 6, 1, 2 494164_4]
sa manasā eva vācam mithunam samabhavat | [ŚBM, 6, 1, 2 494166_1]
sa dvādaśa drapsān garbhī abhavat | [ŚBM, 6, 1, 2 494166_2]
te dvādaśa ādityāḥ asṛjyanta | [ŚBM, 6, 1, 2 494166_3]
tān divi upādadhāt | [ŚBM, 6, 1, 2 494166_4]
sa | [ŚBM, 6, 1, 2 494167_1]
sa manasā eva vācam mithunam samabhavat | [ŚBM, 6, 1, 2 494168_1]
sa garbhī abhavat | [ŚBM, 6, 1, 2 494168_2]
sa viśvān devān asṛjata | [ŚBM, 6, 1, 2 494168_3]
tān dikṣu upādadhāt | [ŚBM, 6, 1, 2 494168_4]
atha u āhuḥ agnim eva sṛṣṭam vasavaḥ anvasṛjyanta tān asyām upādadhāt vāyum rudrāḥ tān antarikṣe ādityam ādityāḥ tān divi viśve devāḥ candramasam tān dikṣu upādadhāt iti | [ŚBM, 6, 1, 2 494169_1]
viśve | [ŚBM, 6, 1, 2 494170_1]
atha u āhuḥ prajāpatiḥ eva imān lokān sṛṣṭvā pṛthivyām pratyatiṣṭhat tasmai imāḥ oṣadhayaḥ annam apacyanta tat āśnāt sa garbhī abhavat saḥ ūrdhvebhyaḥ eva prāṇebhyaḥ devān asṛjata ye avāñcaḥ prāṇāḥ tebhyaḥ martyāḥ prajāḥ iti | [ŚBM, 6, 1, 2 494171_1]
atas yatamathā asṛjata tathā asṛjata | [ŚBM, 6, 1, 2 494172_1]
prajāpatiḥ tu eva idam sarvam asṛjata yat idam kim ca | [ŚBM, 6, 1, 2 494172_2]
sa prajāḥ sṛṣṭvā sarvam ājim itvā vyasraṃsata | [ŚBM, 6, 1, 2 494174_1]
tasmāt ha etat yaḥ sarvam ājim eti vi eva sraṃsate | [ŚBM, 6, 1, 2 494174_2]
tasmāt visrastāt prāṇaḥ madhyatas udakrāmat | [ŚBM, 6, 1, 2 494174_3]
tasmin enam utkrānte devāḥ ajahuḥ | [ŚBM, 6, 1, 2 494174_4]
saḥ agnim abravīt tvam mā saṃdhehi iti | [ŚBM, 6, 1, 2 494175_1]
kim me tatas bhaviṣyati iti | [ŚBM, 6, 1, 2 494176_1]
tvayā mā ācakṣāntai yaḥ vai putrāṇām rādhyate tena pitaram pitāmaham putram pautram ācakṣate tvayā mā ācakṣāntai atha mā saṃdhehi iti | [ŚBM, 6, 1, 2 494176_2]
tathā iti | [ŚBM, 6, 1, 2 494176_3]
tam agniḥ samadadhāt | [ŚBM, 6, 1, 2 494176_4]
tasmāt etam prajāpatim santam agniḥ iti ācakṣate | [ŚBM, 6, 1, 2 494176_5]
ā ha vai enena pitaram pitāmaham putram pautram cakṣate yaḥ evam veda | [ŚBM, 6, 1, 2 494176_6]
tam abravīt kasmin tvā upadhāsyāmi iti | [ŚBM, 6, 1, 2 494177_1]
hite eva iti abravīt | [ŚBM, 6, 1, 2 494178_1]
prāṇaḥ vai hitam | [ŚBM, 6, 1, 2 494178_2]
hitam | [ŚBM, 6, 1, 2 494178_3]
prāṇaḥ hi sarvebhyaḥ bhūtebhyaḥ hitaḥ | [ŚBM, 6, 1, 2 494178_4]
tat yat enam hite upādadhāt tasmāt āha upadhāsyāmi upādhām iti | [ŚBM, 6, 1, 2 494178_5]
tat āhuḥ kim hitam kim upahitam iti | [ŚBM, 6, 1, 2 494179_1]
prāṇaḥ eva hitam | [ŚBM, 6, 1, 2 494180_1]
vāc upahitam | [ŚBM, 6, 1, 2 494180_2]
prāṇe hi iyam vāc upa iva hitā | [ŚBM, 6, 1, 2 494180_3]
prāṇaḥ tu eva hitam | [ŚBM, 6, 1, 2 494180_4]
aṅgāni upahitam | [ŚBM, 6, 1, 2 494180_5]
prāṇe hi imāni aṅgāni upa iva hitāni | [ŚBM, 6, 1, 2 494180_6]
saḥ asya eṣa cityaḥ āsīt | [ŚBM, 6, 1, 2 494181_1]
āsīt | [ŚBM, 6, 1, 2 494181_2]
cetavyaḥ hi asya āsīt | [ŚBM, 6, 1, 2 494182_1]
āsīt | [ŚBM, 6, 1, 2 494182_2]
tasmāt cityaḥ | [ŚBM, 6, 1, 2 494182_3]
cityaḥ u eva ayam yajamānasya bhavati | [ŚBM, 6, 1, 2 494182_4]
bhavati | [ŚBM, 6, 1, 2 494182_5]
cetavyaḥ hi asya bhavati | [ŚBM, 6, 1, 2 494182_6]
tasmāt u eva cityaḥ | [ŚBM, 6, 1, 2 494182_7]
tat | [ŚBM, 6, 1, 2 494183_1]
etāḥ | [ŚBM, 6, 1, 2 494183_2]
tat etāḥ vai asya tāḥ pañca tanvaḥ vyasraṃsanta loma tvac māṃsam asthi majjā | [ŚBM, 6, 1, 2 494184_1]
tāḥ eva etāḥ pañca citayaḥ | [ŚBM, 6, 1, 2 494184_2]
tat yat pañca citīḥ cinoti etābhiḥ eva enam tat tanūbhiḥ cinoti | [ŚBM, 6, 1, 2 494184_3]
yat cinoti tasmāt citayaḥ | [ŚBM, 6, 1, 2 494184_4]
sa yaḥ sa prajāpatiḥ vyasraṃsata saṃvatsaraḥ saḥ | [ŚBM, 6, 1, 2 494186_1]
atha yāḥ asya etāḥ pañca tanvaḥ vyasraṃsanta ṛtavaḥ te | [ŚBM, 6, 1, 2 494186_2]
pañca vai ṛtavaḥ pañca etāḥ citayaḥ | [ŚBM, 6, 1, 2 494186_3]
tat yat pañca citīḥ cinoti ṛtubhiḥ eva enam tat cinoti | [ŚBM, 6, 1, 2 494186_4]
yat cinoti tasmāt citayaḥ | [ŚBM, 6, 1, 2 494186_5]
sa yaḥ sa saṃvatsaraḥ prajāpatiḥ vyasraṃsata ayam eva sa vāyuḥ yaḥ ayam pavate | [ŚBM, 6, 1, 2 494188_1]
atha yāḥ asya tāḥ ṛtavaḥ pañca tanvaḥ vyasraṃsanta diśaḥ tāḥ | [ŚBM, 6, 1, 2 494188_2]
pañca vai diśaḥ pañca etāḥ citayaḥ | [ŚBM, 6, 1, 2 494188_3]
tat yat pañca citīḥ cinoti digbhiḥ eva enam tat cinoti | [ŚBM, 6, 1, 2 494188_4]
yat cinoti tasmāt citayaḥ | [ŚBM, 6, 1, 2 494188_5]
yaḥ cite agniḥ nidhīyate asau saḥ ādityaḥ | [ŚBM, 6, 1, 2 494190_1]
saḥ eṣaḥ eva eṣaḥ agniḥ citaḥ | [ŚBM, 6, 1, 2 494190_2]
etāvat nu tat yat enam agniḥ samadadhāt | [ŚBM, 6, 1, 2 494190_3]
atha u āhuḥ prajāpatiḥ eva visrastaḥ devān abravīt sam mā dhatta iti | [ŚBM, 6, 1, 2 494191_1]
te devāḥ agnim abruvan tvayi imam pitaram prajāpatim bhiṣajyāma iti | [ŚBM, 6, 1, 2 494192_1]
sa vai aham etasmin sarvasmin eva viśāni iti | [ŚBM, 6, 1, 2 494192_2]
tathā iti | [ŚBM, 6, 1, 2 494192_3]
tasmāt etam prajāpatim santam agniḥ iti ācakṣate | [ŚBM, 6, 1, 2 494192_4]
tam devāḥ agnau āhutibhiḥ abhiṣajyan | [ŚBM, 6, 1, 2 494193_1]
te yām yām āhutim ajuhavuḥ sā sā enam pakvā iṣṭakā bhūtvā apyapadyata | [ŚBM, 6, 1, 2 494194_1]
tat yat iṣṭāt samabhavan tasmāt iṣṭakāḥ | [ŚBM, 6, 1, 2 494194_2]
tasmāt agninā iṣṭakāḥ pacanti | [ŚBM, 6, 1, 2 494194_3]
āhutīḥ eva enāḥ tat kurvanti | [ŚBM, 6, 1, 2 494194_4]
saḥ abravīt yāvat yāvat vai juhutha tāvat tāvat me kam bhavati iti | [ŚBM, 6, 1, 2 494195_1]
tat yat asmai iṣṭe kam abhavat tasmāt u eva iṣṭakāḥ | [ŚBM, 6, 1, 2 494196_1]
tat ha sma āha āktākṣyaḥ yaḥ eva yajuṣmatīḥ bhūyasīḥ iṣṭakāḥ vidyāt saḥ agnim cinuyāt bhūyas eva tat pitaram prajāpatim bhiṣajyati iti | [ŚBM, 6, 1, 2 494197_1]
atha ha sma āha tāṇḍyaḥ kṣatram vai yajuṣmatyaḥ iṣṭakāḥ viśaḥ lokampṛṇāḥ attā vai kṣatriyaḥ annam viś yatra vai attuḥ annam bhūyaḥ bhavati tat rāṣṭram samṛddham bhavati tat edhate tasmāt lokampṛṇāḥ eva bhūyasīḥ upadadhyāt iti | [ŚBM, 6, 1, 2 494199_1]
etat aha tayoḥ vacaḥ | [ŚBM, 6, 1, 2 494200_1]
anyā tu eva atas sthitiḥ | [ŚBM, 6, 1, 2 494200_2]
saḥ eṣa pitā putraḥ | [ŚBM, 6, 1, 2 494201_1]
yat eṣaḥ agnim asṛjata tena eṣaḥ agneḥ pitā | [ŚBM, 6, 1, 2 494202_1]
yat etam agniḥ samadadhāt tena etasya agniḥ pitā | [ŚBM, 6, 1, 2 494202_2]
yat eṣa devān asṛjata tena eṣa devānām pitā | [ŚBM, 6, 1, 2 494202_3]
yat etam devāḥ samadadhuḥ tena etasya devāḥ pitaraḥ | [ŚBM, 6, 1, 2 494202_4]
ubhayam ha etat bhavati pitā ca putraḥ ca prajāpatiḥ ca agniḥ ca agniḥ ca prajāpatiḥ ca prajāpatiḥ ca devāḥ ca prajāpatiḥ ca | [ŚBM, 6, 1, 2 494203_1]
pitā ca putraḥ ca prajāpatiḥ ca agniḥ ca agniḥ ca prajāpatiḥ ca prajāpatiḥ ca devāḥ ca prajāpatiḥ ca | [ŚBM, 6, 1, 2 494204_1]
yaḥ evam veda saḥ upadadhāti tayā devatayā iti aṅgirasvat iti dhruvā sīda iti | [ŚBM, 6, 1, 2 494205_1]
vāc vai sā devatā | [ŚBM, 6, 1, 2 494206_1]
prāṇaḥ vai aṅgirāḥ | [ŚBM, 6, 1, 2 494206_2]
sthirā sīda iti etat | [ŚBM, 6, 1, 2 494206_3]
atha u pratiṣṭhitā sīda iti | [ŚBM, 6, 1, 2 494206_4]
vācā ca eva enam etat prāṇena ca cinoti | [ŚBM, 6, 1, 2 494206_5]
vāc vai agniḥ prāṇaḥ indraḥ | [ŚBM, 6, 1, 2 494206_6]
aindrāgnaḥ agniḥ | [ŚBM, 6, 1, 2 494206_7]
yāvān agniḥ yāvatī asya mātrā tāvatā eva enam etat cinoti | [ŚBM, 6, 1, 2 494206_8]
indra agnī vai sarve devāḥ | [ŚBM, 6, 1, 2 494206_9]
sarva devatyaḥ agniḥ | [ŚBM, 6, 1, 2 494206_10]
yāvān agniḥ yāvatī asya mātrā tāvatā eva enam etat cinoti | [ŚBM, 6, 1, 2 494206_11]
tat āhuḥ kasmāt asyāḥ agniḥ cīyate iti | [ŚBM, 6, 1, 2 494207_1]
yatra vai sā devatā vyasraṃsata tat imām eva rasena anu vyakṣarat | [ŚBM, 6, 1, 2 494208_1]
tam yatra devāḥ samaskurvan tat enam asyai eva adhi samabharan | [ŚBM, 6, 1, 2 494208_2]
sā eṣā ekā eva iṣṭakā iyam eva | [ŚBM, 6, 1, 2 494208_3]
iyam hi agniḥ | [ŚBM, 6, 1, 2 494208_4]
asyai hi sarvaḥ agniḥ cīyate | [ŚBM, 6, 1, 2 494208_5]
sā iyam catur sraktiḥ | [ŚBM, 6, 1, 2 494208_6]
diśaḥ hi asyai sraktayaḥ | [ŚBM, 6, 1, 2 494208_7]
tasmāt catur sraktayaḥ iṣṭakāḥ bhavanti | [ŚBM, 6, 1, 2 494208_8]
imām hi anu sarvā iṣṭakāḥ | [ŚBM, 6, 1, 2 494208_9]
tat āhuḥ yat evam eka iṣṭakaḥ atha katham pañca iṣṭakaḥ iti | [ŚBM, 6, 1, 2 494209_1]
iyam nu eva prathamā mṛd mayī iṣṭakā | [ŚBM, 6, 1, 2 494210_1]
tat yat kiṃca atra mṛd mayam upadadhāti ekā eva sā iṣṭakā | [ŚBM, 6, 1, 2 494210_2]
atha yat paśu śīrṣāṇi upadadhāti sā paśu iṣṭakā | [ŚBM, 6, 1, 2 494210_3]
atha yat rukma puruṣau upadadhāti yat hiraṇya śakalaiḥ prokṣati sā hiraṇya iṣṭakā | [ŚBM, 6, 1, 2 494210_4]
atha yat srucau upadadhāti yat ulūkhala musale yāḥ samidhaḥ ādadhāti sā vānaspatya iṣṭakā | [ŚBM, 6, 1, 2 494210_5]
atha yat puṣkara parṇam upadadhāti yat kūrmam yat dadhi madhu ghṛtam yat kiṃca atra annam upadadhāti sā eva annam pañcamī iṣṭakā | [ŚBM, 6, 1, 2 494210_6]
evam u pañca iṣṭakaḥ | [ŚBM, 6, 1, 2 494210_7]
tat āhuḥ kataratas iṣṭakāyāḥ śiraḥ iti | [ŚBM, 6, 1, 2 494211_1]
yatas upaspṛśya yajuḥ vadati iti u ha eke āhuḥ | [ŚBM, 6, 1, 2 494212_1]
sa svayam ātṛṇṇāyāḥ eva ardhāt upaspṛśya yajuḥ vadet tathā u ha asya etāḥ sarvāḥ svayam ātṛṇṇām abhyāvṛttāḥ bhavanti iti | [ŚBM, 6, 1, 2 494212_2]
na tathā kuryāt | [ŚBM, 6, 1, 2 494212_3]
aṅgāni vai asya etāni parūṃṣi yat iṣṭakāḥ | [ŚBM, 6, 1, 2 494212_4]
yathā vai aṅge aṅge parvan parvan śiraḥ kuryāt tādṛś | [ŚBM, 6, 1, 2 494212_5]
tat yaḥ vāva cite agniḥ nidhīyate | [ŚBM, 6, 1, 2 494212_6]
tat āhuḥ kati paśavaḥ agnau upadhīyante iti | [ŚBM, 6, 1, 2 494213_1]
pañca iti nu eva brūyāt | [ŚBM, 6, 1, 2 494214_1]
pañca hi etān paśūn upadadhāti | [ŚBM, 6, 1, 2 494214_2]
atha u ekaḥ iti brūyāt | [ŚBM, 6, 1, 2 494215_1]
aviḥ iti | [ŚBM, 6, 1, 2 494216_1]
iyam vai aviḥ | [ŚBM, 6, 1, 2 494216_2]
iyam hi imāḥ sarvāḥ prajāḥ avati | [ŚBM, 6, 1, 2 494216_3]
iyam u vai agniḥ | [ŚBM, 6, 1, 2 494216_4]
asyai hi sarvaḥ agniḥ cīyate | [ŚBM, 6, 1, 2 494216_5]
tasmāt ekaḥ iti brūyāt | [ŚBM, 6, 1, 2 494216_6]
atha u dvau iti brūyāt | [ŚBM, 6, 1, 2 494217_1]
avī iti | [ŚBM, 6, 1, 2 494218_1]
iyam ca asau ca | [ŚBM, 6, 1, 2 494218_2]
ime hi imāḥ sarvāḥ prajāḥ avataḥ | [ŚBM, 6, 1, 2 494218_3]
yat mṛd iyam tat | [ŚBM, 6, 1, 2 494218_4]
yat āpaḥ asau tat | [ŚBM, 6, 1, 2 494218_5]
mṛd ca apaḥ ca iṣṭakāḥ bhavanti | [ŚBM, 6, 1, 2 494218_6]
tasmāt dvau iti brūyāt | [ŚBM, 6, 1, 2 494218_7]
atha u gauḥ iti brūyāt | [ŚBM, 6, 1, 2 494219_1]
ime vai lokāḥ gauḥ | [ŚBM, 6, 1, 2 494220_1]
yat hi kiṃca gacchati imān tat lokān gacchati | [ŚBM, 6, 1, 2 494220_2]
ime u lokāḥ eṣaḥ agniḥ citaḥ | [ŚBM, 6, 1, 2 494220_3]
tasmāt gauḥ iti brūyāt | [ŚBM, 6, 1, 2 494220_4]
tat āhuḥ kasmai kāmāya agniḥ cīyate iti | [ŚBM, 6, 1, 2 494221_1]
suparṇaḥ mā bhūtvā divam vahāt iti u ha eke āhuḥ | [ŚBM, 6, 1, 2 494222_1]
na tathā vidyāt | [ŚBM, 6, 1, 2 494222_2]
etat vai rūpam kṛtvā prāṇāḥ prajāpatiḥ abhavan | [ŚBM, 6, 1, 2 494222_3]
etat rūpam kṛtvā prajāpatiḥ devān asṛjata | [ŚBM, 6, 1, 2 494222_4]
etat rūpam kṛtvā devāḥ amṛtāḥ abhavan | [ŚBM, 6, 1, 2 494222_5]
tat yat eva etena prāṇāḥ abhavan yat prajāpatiḥ yat devāḥ tat eva etena bhavati | [ŚBM, 6, 1, 2 494222_6]
{ŚBM, 6, 1, 3}
idam | [ŚBM, 6, 1, 3 494223_1]
prajāpatiḥ vai idam agre āsīt ekaḥ eva | [ŚBM, 6, 1, 3 494223_2]
saḥ akāmayata syām prajāyeya iti | [ŚBM, 6, 1, 3 494224_1]
saḥ aśrāmyat | [ŚBM, 6, 1, 3 494224_2]
sa tapaḥ atapyata | [ŚBM, 6, 1, 3 494224_3]
tasmāt śrāntāt tepānāt āpaḥ asṛjyanta | [ŚBM, 6, 1, 3 494224_4]
tasmāt puruṣāt taptāt āpaḥ jāyante | [ŚBM, 6, 1, 3 494224_5]
āpaḥ abruvan kva vayam bhavāma iti | [ŚBM, 6, 1, 3 494225_1]
tapyadhvam iti abravīt | [ŚBM, 6, 1, 3 494226_1]
tāḥ atapyanta | [ŚBM, 6, 1, 3 494226_2]
tāḥ phenam asṛjanta | [ŚBM, 6, 1, 3 494226_3]
tasmāt apām taptānām phenaḥ jāyate | [ŚBM, 6, 1, 3 494226_4]
phenaḥ abravīt kva aham bhavāni iti | [ŚBM, 6, 1, 3 494227_1]
tapyasva iti abravīt | [ŚBM, 6, 1, 3 494228_1]
saḥ atapyata | [ŚBM, 6, 1, 3 494228_2]
sa mṛdam asṛjata | [ŚBM, 6, 1, 3 494228_3]
etat vai phenaḥ tapyate yat apsu āveṣṭamānaḥ plavate | [ŚBM, 6, 1, 3 494228_4]
sa yadā upahanyate mṛd eva bhavati | [ŚBM, 6, 1, 3 494228_5]
mṛd abravīt kva aham bhavāni iti | [ŚBM, 6, 1, 3 494229_1]
tapyasva iti abravīt | [ŚBM, 6, 1, 3 494230_1]
sā atapyata | [ŚBM, 6, 1, 3 494230_2]
sā sikatāḥ asṛjata | [ŚBM, 6, 1, 3 494230_3]
etat vai mṛd tapyate yat enām vikṛṣanti | [ŚBM, 6, 1, 3 494230_4]
tasmāt yadi api su mārtsnam vikṛṣanti saikatam iva eva bhavati | [ŚBM, 6, 1, 3 494230_5]
etāvat nu tat yat kva aham bhavāni kva aham bhavāni iti | [ŚBM, 6, 1, 3 494230_6]
sikatābhyaḥ śarkarām asṛjata | [ŚBM, 6, 1, 3 494231_1]
tasmāt sikatāḥ śarkarā eva antataḥ bhavati | [ŚBM, 6, 1, 3 494232_1]
śarkarāyāḥ aśmānam | [ŚBM, 6, 1, 3 494232_2]
tasmāt | [ŚBM, 6, 1, 3 494232_3]
tasmāt śarkarā aśmā eva antataḥ bhavati | [ŚBM, 6, 1, 3 494232_4]
aśmanaḥ ayaḥ | [ŚBM, 6, 1, 3 494232_5]
tasmāt aśmanaḥ ayaḥ dhamanti | [ŚBM, 6, 1, 3 494232_6]
ayasaḥ hiraṇyam | [ŚBM, 6, 1, 3 494232_7]
tasmāt ayaḥ bahu dhmātam hiraṇya saṃkāśam iva eva bhavati | [ŚBM, 6, 1, 3 494232_8]
tat yat asṛjyata akṣarat tat | [ŚBM, 6, 1, 3 494233_1]
yat akṣarat tasmāt akṣaram | [ŚBM, 6, 1, 3 494233_2]
yat aṣṭau kṛtvas akṣarat sā eva aṣṭa akṣarā gāyatrī abhavat | [ŚBM, 6, 1, 3 494233_3]
abhūt vai iyam pratiṣṭhā iti | [ŚBM, 6, 1, 3 494234_1]
tat bhūmiḥ abhavat | [ŚBM, 6, 1, 3 494235_1]
tām aprathayat | [ŚBM, 6, 1, 3 494235_2]
sā pṛthivī abhavat | [ŚBM, 6, 1, 3 494235_3]
tasyām asyām pratiṣṭhāyām bhūtāni ca bhūtānām ca patiḥ saṃvatsarāya adīkṣanta | [ŚBM, 6, 1, 3 494235_4]
bhūtānām patiḥ gṛhapatiḥ āsīt | [ŚBM, 6, 1, 3 494235_5]
uṣāḥ | [ŚBM, 6, 1, 3 494235_6]
uṣāḥ patnī | [ŚBM, 6, 1, 3 494235_7]
tat yāni tāni bhūtāni ṛtavaḥ te | [ŚBM, 6, 1, 3 494237_1]
atha yaḥ sa bhūtānām patiḥ saṃvatsaraḥ saḥ | [ŚBM, 6, 1, 3 494237_2]
patnī | [ŚBM, 6, 1, 3 494237_3]
atha yā sā uṣāḥ patnī auṣasī sā | [ŚBM, 6, 1, 3 494237_4]
tāni imāni bhūtāni ca bhūtānām ca patiḥ saṃvatsaraḥ uṣasi retaḥ asiñcan | [ŚBM, 6, 1, 3 494237_5]
sa saṃvatsare kumāraḥ ajāyata | [ŚBM, 6, 1, 3 494237_6]
saḥ arodīt | [ŚBM, 6, 1, 3 494237_7]
tam prajāpatiḥ abravīt kumāra kim rodiṣi yat śramāt tapasaḥ adhi jātaḥ asi iti | [ŚBM, 6, 1, 3 494238_1]
saḥ abravīt an apahata pāpmā vai asmi a hita nāmā nāma me dhehi iti | [ŚBM, 6, 1, 3 494239_1]
tasmāt putrasya jātasya nāma kuryāt | [ŚBM, 6, 1, 3 494239_2]
pāpmānam eva asya tat apahanti | [ŚBM, 6, 1, 3 494239_3]
api dvitīyam api tṛtīyam | [ŚBM, 6, 1, 3 494239_4]
abhipūrvam eva asya tat pāpmānam apahanti | [ŚBM, 6, 1, 3 494239_5]
tam abravīt rudraḥ asi iti | [ŚBM, 6, 1, 3 494240_1]
tat yat asya tat nāma akarot agniḥ tat rūpam abhavat | [ŚBM, 6, 1, 3 494241_1]
agniḥ vai rudraḥ | [ŚBM, 6, 1, 3 494241_2]
rudraḥ | [ŚBM, 6, 1, 3 494241_3]
yat arodīt tasmāt rudraḥ | [ŚBM, 6, 1, 3 494241_4]
saḥ abravīt jyāyān vai atas asmi dhehi eva me nāma iti | [ŚBM, 6, 1, 3 494241_5]
tam abravīt sarvaḥ asi iti | [ŚBM, 6, 1, 3 494242_1]
tat yat asya tat nāma akarot āpaḥ tat rūpam abhavan | [ŚBM, 6, 1, 3 494243_1]
āpaḥ vai sarvaḥ | [ŚBM, 6, 1, 3 494243_2]
adbhyaḥ hi idam sarvam jāyate | [ŚBM, 6, 1, 3 494243_3]
saḥ abravīt jyāyān vai atas asmi dhehi eva me nāma iti | [ŚBM, 6, 1, 3 494243_4]
tam abravīt paśupatiḥ asi iti | [ŚBM, 6, 1, 3 494244_1]
tat yat asya tat nāma akarot oṣadhayaḥ tat rūpam abhavan | [ŚBM, 6, 1, 3 494245_1]
oṣadhayaḥ vai paśupatiḥ | [ŚBM, 6, 1, 3 494245_2]
paśupatiḥ | [ŚBM, 6, 1, 3 494245_3]
tasmāt yadā paśavaḥ oṣadhīḥ labhante atha patīyanti | [ŚBM, 6, 1, 3 494245_4]
saḥ abravīt jyāyān vai atas asmi dhehi eva me nāma iti | [ŚBM, 6, 1, 3 494245_5]
tam abravīt ugraḥ asi iti | [ŚBM, 6, 1, 3 494246_1]
tat yat asya tat nāma akarot vāyuḥ tat rūpam bhavat | [ŚBM, 6, 1, 3 494247_1]
vāyuḥ vai ugraḥ | [ŚBM, 6, 1, 3 494247_2]
ugraḥ | [ŚBM, 6, 1, 3 494247_3]
tasmāt yadā balavat vāti ugraḥ vāti iti āhuḥ | [ŚBM, 6, 1, 3 494247_4]
saḥ abravīt jyāyān vai atas asmi dhehi eva me nāma iti | [ŚBM, 6, 1, 3 494247_5]
tam abravīt aśaniḥ asi iti | [ŚBM, 6, 1, 3 494248_1]
tat yat asya tat nāma akarot vidyut tat rūpam abhavat | [ŚBM, 6, 1, 3 494249_1]
vidyut vai aśaniḥ | [ŚBM, 6, 1, 3 494249_2]
tasmāt yam vidyut hanti aśaniḥ avadhīt iti āhuḥ | [ŚBM, 6, 1, 3 494249_3]
saḥ abravīt jyāyān vai atas asmi dhehi eva me nāma iti | [ŚBM, 6, 1, 3 494249_4]
tam abravīt bhavaḥ asi iti | [ŚBM, 6, 1, 3 494250_1]
yat asya tat nāma akarot parjanyaḥ tat rūpam abhavat | [ŚBM, 6, 1, 3 494251_1]
parjanyaḥ vai bhavaḥ | [ŚBM, 6, 1, 3 494251_2]
bhavaḥ | [ŚBM, 6, 1, 3 494251_3]
parjanyāt hi idam sarvam bhavati | [ŚBM, 6, 1, 3 494251_4]
saḥ abravīt jyāyān vai atas asmi dhehi eva me nāma iti | [ŚBM, 6, 1, 3 494251_5]
tam abravīt mahān devaḥ asi iti | [ŚBM, 6, 1, 3 494252_1]
tat yat asya tat nāma akarot candramāḥ tat rūpam abhavat | [ŚBM, 6, 1, 3 494253_1]
prajāpatiḥ vai candramāḥ | [ŚBM, 6, 1, 3 494253_2]
prajāpatiḥ vai mahān devaḥ | [ŚBM, 6, 1, 3 494253_3]
mahān devaḥ | [ŚBM, 6, 1, 3 494253_4]
saḥ abravīt jyāyān vai atas asmi dhehi eva me nāma iti | [ŚBM, 6, 1, 3 494253_5]
tam abravīt īśānaḥ asi iti | [ŚBM, 6, 1, 3 494254_1]
tat yat asya tat nāma akarot ādityaḥ tat rūpam abhavat | [ŚBM, 6, 1, 3 494255_1]
ādityaḥ vai īśānaḥ | [ŚBM, 6, 1, 3 494255_2]
ādityaḥ hi asya sarvasya īṣṭe | [ŚBM, 6, 1, 3 494255_3]
saḥ abravīt etāvān vai asmi mā mā itas paras nāma dhāḥ iti | [ŚBM, 6, 1, 3 494255_4]
tāni etāni aṣṭau agni rūpāṇi | [ŚBM, 6, 1, 3 494256_1]
kumāraḥ navamaḥ | [ŚBM, 6, 1, 3 494257_1]
sā eva agneḥ trivṛt tā | [ŚBM, 6, 1, 3 494257_2]
yat u eva aṣṭau agni rūpāṇi | [ŚBM, 6, 1, 3 494258_1]
aṣṭa akṣarā gāyatrī | [ŚBM, 6, 1, 3 494259_1]
tasmāt āhuḥ gāyatraḥ agniḥ iti | [ŚBM, 6, 1, 3 494259_2]
saḥ ayam kumāraḥ rūpāṇi anuprāviśat | [ŚBM, 6, 1, 3 494259_3]
na vai agnim kumāram iva paśyanti | [ŚBM, 6, 1, 3 494259_4]
etāni eva asya rūpāṇi paśyanti | [ŚBM, 6, 1, 3 494259_5]
etāni hi rūpāṇi anuprāviśat | [ŚBM, 6, 1, 3 494259_6]
tam etam saṃvatsare eva cinuyāt saṃvatsare anubrūyāt | [ŚBM, 6, 1, 3 494260_1]
dvayoḥ iti u ha eke āhuḥ saṃvatsare vai tat retaḥ asiñcan saṃvatsare kumāraḥ ajāyata tasmāt dvayoḥ eva cinuyāt dvayoḥ anubrūyāt iti | [ŚBM, 6, 1, 3 494261_1]
saṃvatsare tu eva cinuyāt saṃvatsare anubrūyāt | [ŚBM, 6, 1, 3 494261_2]
yat vāva retaḥ siktam tat eva jāyate | [ŚBM, 6, 1, 3 494261_3]
tat tatas vikriyamāṇam eva vardhamānam śete | [ŚBM, 6, 1, 3 494261_4]
tasmāt saṃvatsare eva cinuyāt saṃvatsare anubrūyāt | [ŚBM, 6, 1, 3 494261_5]
tasya citasya nāma karoti | [ŚBM, 6, 1, 3 494261_6]
pāpmānam eva asya tat apahanti | [ŚBM, 6, 1, 3 494261_7]
citra nāmānam karoti citraḥ asi iti | [ŚBM, 6, 1, 3 494261_8]
sarvāṇi hi citrāṇi agniḥ | [ŚBM, 6, 1, 3 494261_9]
{ŚBM, 6, 2, 1}
prajāpatiragnirūpāṇyabhyadhyāyat | [ŚBM, 6, 2, 1 1.1]
sa yo 'yaṃ kumāro rūpāṇyanupraviṣṭa āsīt tamanvaicchat so 'gnir aved anu vai mā pitā prajāpatir icchati hanta tad rūpam asāni yanma eṣa na vedeti | [ŚBM, 6, 2, 1 1.2]
sa etānpañca paśūnapaśyat | [ŚBM, 6, 2, 1 2.1]
puruṣamaśvaṃ gāmavimajaṃ yad apaśyat tasmādete paśavaḥ | [ŚBM, 6, 2, 1 2.2]
sa etānpañca paśūnprāviśat | [ŚBM, 6, 2, 1 3.1]
sa ete pañca paśavo 'bhavat tam u vai prajāpatiranvevaicchat | [ŚBM, 6, 2, 1 3.2]
sa etānpañca paśūnapaśyat | [ŚBM, 6, 2, 1 4.1]
yadapaśyattasmādete paśavas teṣvetam apaśyat tasmād v evaite paśavaḥ | [ŚBM, 6, 2, 1 4.2]
sa aikṣata | [ŚBM, 6, 2, 1 5.1]
ime vā agnir imān evātmānam abhisaṃskaravai yathā vā agniḥ samiddho dīpyata evam eṣāṃ cakṣur dīpyate yathāgner dhūma udayata evameṣām ūṣmodayate yathāgnir abhyāhitaṃ dahatyevam bapsati yathāgner bhasma sīdatyevam eṣām purīṣaṃ sīdatīme vā agnir imān evātmānam abhisaṃskaravā iti tānnānā devatābhya ālipsata vaiśvakarmaṇaṃ puruṣaṃ vāruṇam aśvam aindram ṛṣabhaṃ tvāṣṭram avim āgneyam ajam | [ŚBM, 6, 2, 1 5.2]
sa aikṣata | [ŚBM, 6, 2, 1 6.1]
nānā vā idaṃ devatābhya ālipse 'gner v ahaṃ rūpāṇi kāmaye hantainān agnibhyaḥ kāmāyālabhā iti tānagnibhyaḥ kāmāyālabhata tadyadagnibhya iti bahūni hyagnirūpāṇyabhyadhyāyad atha yatkāmāyeti kāmena hyālabhata tān āprītān paryagnikṛtān udīco nītvā samajñapayat | [ŚBM, 6, 2, 1 6.2]
sa aikṣata | [ŚBM, 6, 2, 1 7.1]
yā vai śrīr abhyadhāsiṣam imās tāḥ śīrṣasu hanta śīrṣāṇyevopadadhā iti sa śīrṣāṇyevotkṛtyopādhattāthetarāṇi kusindhānyapsu prāplāvayad ajena yajñaṃ samasthāpayan nenme yajño vikṛṣṭo 'sad ity ātmā vai yajño nenme 'yamātmā vikṛṣṭo 'sad ity etena paśuneṣṭvā tat prajāpatir apaśyad yathaitasyāgner antaṃ na paryait | [ŚBM, 6, 2, 1 7.2]
sa aikṣata | [ŚBM, 6, 2, 1 8.1]
yamimamātmānam apsu prāpiplavaṃ tam anvicchānīti tam anvaicchat tad yad eṣām apsu praviddhānām pratyatiṣṭhat tā apaḥ samabharad atha yadasyāṃ tām mṛdaṃ tadubhayaṃ saṃbhṛtya mṛdaṃ cāpaś ceṣṭakām akarot tasmād etad ubhayam iṣṭakā bhavati mṛccāpaśca | [ŚBM, 6, 2, 1 8.2]
sa aikṣata | [ŚBM, 6, 2, 1 9.1]
yadi vā idam itthameva sadātmānam abhisaṃskariṣye martyaḥ kuṇapo 'napahatapāpmā bhaviṣyāmi hantaitad agninā pacānīti tad agnināpacat tad enad amṛtam akarod etadvai haviramṛtaṃ bhavati yadagninā pacanti tasmādagnineṣṭakāḥ pacanty amṛtā evainās tat kurvanti | [ŚBM, 6, 2, 1 9.2]
tadyadiṣṭvā paśunāpaśyat | [ŚBM, 6, 2, 1 10.1]
tasmād iṣṭakās tasmād iṣṭvaiva paśuneṣṭakāḥ kuryād aniṣṭakā ha tā bhavanti yāḥ purā paśoḥ kurvanty atho ha tadanyadeva | [ŚBM, 6, 2, 1 10.2]
tadyāstāḥ śriyaḥ | [ŚBM, 6, 2, 1 11.1]
etāni tāni paśuśīrṣāṇy atha yāni tāni kusindhāny etās tāḥ pañca citayas tad yat paśuśīrṣāṇy upadhāya citīścinotyetaireva tacchīrṣabhir etāni kusindhāni saṃdadhāti | [ŚBM, 6, 2, 1 11.2]
ta ete sarve paśavo yadagniḥ | [ŚBM, 6, 2, 1 12.1]
tasmādagnau paśavo ramante paśubhireva tat paśavo ramante tasmād yasya paśavo bhavanti tasminnagnir ādhīyate 'gnir hyeṣa yat paśavas tato vai prajāpatir agnirabhavat | [ŚBM, 6, 2, 1 12.2]
taddhaike āhuḥ | [ŚBM, 6, 2, 1 13.1]
atraivaitaiḥ sarvaiḥ paśubhir yajeta yad vā etair atra sarvaiḥ prajāpatir ayakṣyata tad evāgner antaṃ paryaiṣyat tad yad etairatra sarvairyajeta tadevāgner antam parīyāditi na tathā kuryād devānāṃ tad itādiyād atho pathas tad iyād atho kiṃ tataḥ saṃbhared etāni vā etatkusindhāny etāścitīḥ saṃbharati tasmāt tathā na kuryāt | [ŚBM, 6, 2, 1 13.2]
yad v evaitān paśūn ālabhate | [ŚBM, 6, 2, 1 14.1]
āyatanam evaitad agnaye karoti na hyanāyatane kaścana ramate 'nnaṃ vā āyatanaṃ tad etat purastān nidadhāti tadenam paśyannagnir upāvartate | [ŚBM, 6, 2, 1 14.2]
puruṣo 'śvo gauravirajo bhavanti | [ŚBM, 6, 2, 1 15.1]
etāvanto vai sarve paśavo 'nnam paśavas tad yāvad annaṃ tad etat purastānnidadhāti tadenam paśyannagnir upāvartate | [ŚBM, 6, 2, 1 15.2]
pañca bhavanti | [ŚBM, 6, 2, 1 16.1]
pañca hyete 'gnayo yad etāś citayas tebhya etat pañcāyatanāni nidadhāti tadenam paśyannagnir upāvartate | [ŚBM, 6, 2, 1 16.2]
tadyadagnibhya iti | [ŚBM, 6, 2, 1 17.1]
bahavo hyete 'gnayo yadetāścitayo 'tha yatkāmāyeti yathā taṃ kāmamāpnuyādyajamāno yatkāma etatkarma kurute | [ŚBM, 6, 2, 1 17.2]
puruṣam prathamamālabhate | [ŚBM, 6, 2, 1 18.1]
puruṣo hi prathamaḥ paśūnām athāśvam puruṣaṃ hyanvaśvo 'tha gām aśvaṃ hyanu gaur athāviṃ gāṃ hyanvavir athājam aviṃ hyanvajas tad enān yathāpūrvaṃ yathāśreṣṭhamālabhate | [ŚBM, 6, 2, 1 18.2]
teṣāṃ viṣamā raśanāḥ syuḥ | [ŚBM, 6, 2, 1 19.1]
puruṣasya varṣiṣṭhātha hrasīyasyatha hrasīyasī tadyathārūpam paśūnāṃ raśanāḥ karoty apāpavasyasāya sarvāstveva samāḥ syuḥ sarvāḥ sadṛśyaḥ sarve hyete samāḥ sarve sadṛśā agnayo hyucyante 'nnaṃ hyucyante tena samāstena sadṛśāḥ | [ŚBM, 6, 2, 1 19.2]
tadāhuḥ | [ŚBM, 6, 2, 1 20.1]
kathamasyaiṣo 'gniḥ pañceṣṭakaḥ sarvaḥ paśuṣvārabdho bhavatīti puroḍāśakapāleṣu nvevāpyata iyam prathamā mṛnmayīṣṭakātha yatpaśumālabhate tena paśviṣṭakāpyate 'tha yad vapām abhito hiraṇyaśakalau bhavatas tena hiraṇyeṣṭakāpyate 'tha yadidhmo yūpaḥ paridhayastena vānaspatyeṣṭakāpyate 'tha yadājyam prokṣaṇyaḥ puroḍāśas tenānnaṃ pañcamīṣṭakāpyata evam u hāsyaiṣo 'gniḥ pañceṣṭakaḥ sarvaḥ paśuṣvārabdho bhavati | [ŚBM, 6, 2, 1 20.2]
teṣāṃ caturviṃśatiḥ sāmidhenyaḥ | [ŚBM, 6, 2, 1 21.1]
caturviṃśatyardhamāso vai saṃvatsaraḥ saṃvatsaro 'gnir yāvān agnir yāvatyasya mātrā tāvataivainam etat saminddhe | [ŚBM, 6, 2, 1 21.2]
yad v eva caturviṃśatiḥ | [ŚBM, 6, 2, 1 22.1]
caturviṃśatyakṣarā vai gāyatrī gāyatro 'gnir yāvān agnir yāvatyasya mātrā tāvataivainam etat saminddhe | [ŚBM, 6, 2, 1 22.2]
yad v eva caturviṃśatiḥ | [ŚBM, 6, 2, 1 23.1]
caturviṃśo vai puruṣo daśa hastyā aṅgulayo daśa pādyāś catvāryaṅgāni puruṣaḥ prajāpatiḥ prajāpatir agnir yāvān agnir yāvatyasya mātrā tāvataivainametatsaminddhe | [ŚBM, 6, 2, 1 23.2]
ubhayīrgāyatrīśca triṣṭubhaścānvāha | [ŚBM, 6, 2, 1 24.1]
prāṇo gāyatry ātmā triṣṭup prāṇamevāsya gāyatrībhiḥ saminddha ātmānaṃ triṣṭubbhir madhye triṣṭubho bhavantyabhito gāyatryo madhye hyayam ātmābhitaḥ prāṇā bhūyasīḥ purastād gāyatrīr anvāha kanīyasīr upariṣṭād bhūyāṃso hīme purastāt prāṇāḥ kanīyāṃsa upariṣṭāt | [ŚBM, 6, 2, 1 24.2]
so 'nvāha | [ŚBM, 6, 2, 1 25.1]
samāstvāgna ṛtavo vardhayantviti prajāpatiṃ visrastaṃ yatrāgniḥ samadadhāt tamabravīd yā matsaṃmitāḥ sāmidhenyas tābhirmā samintsveti | [ŚBM, 6, 2, 1 25.2]
sa etā apaśyat | [ŚBM, 6, 2, 1 26.1]
samāstvāgna ṛtavo vardhayantviti samāśca tvāgna ṛtavaśca vardhayantv ity etat saṃvatsarā ṛṣayo yāni satyeti saṃvatsarāśca tvarṣayaśca satyāni ca vardhayantv ity etat saṃ divyena dīdihi rocanenety asau vā ādityo divyaṃ rocanaṃ tena saṃ dīdihīty etad viśvā ābhāhi pradiśaścatasra iti sarvā ābhāhi pradiśaścatasra ityetat | [ŚBM, 6, 2, 1 26.2]
tā etā ekavyākhyānāḥ | [ŚBM, 6, 2, 1 27.1]
etamevābhi yathaitameva saṃskuryād etaṃ saṃdadhyād etaṃ janayet tā āgneyyaḥ prājāpatyā yad agnir apaśyat tenāgneyyo yat prajāpatiṃ samainddha tena prājāpatyāḥ | [ŚBM, 6, 2, 1 27.2]
dvādaśāpriyaḥ | [ŚBM, 6, 2, 1 28.1]
dvādaśa māsāḥ saṃvatsaraḥ saṃvatsaro 'gnir yāvān agnir yāvatyasya mātrā tāvataivainam etad āprīṇāti | [ŚBM, 6, 2, 1 28.2]
yad v eva dvādaśa | [ŚBM, 6, 2, 1 29.1]
dvādaśākṣarā vai jagatīyaṃ vai jagaty asyāṃ hīdaṃ sarvaṃ jagad iyam u vā agnir asyai hi sarvo 'gniścīyate yāvān agnir yāvatyasya mātrā tāvataivainam etad āprīṇāti | [ŚBM, 6, 2, 1 29.2]
yad v eva dvādaśa | [ŚBM, 6, 2, 1 30.1]
dvādaśākṣarā vai jagatī jagatī sarvāṇi chandāṃsi sarvāṇi chandāṃsi prajāpatiḥ prajāpatir agnir yāvān agniryāvatyasya mātrā tāvataivainametadāprīṇāti | [ŚBM, 6, 2, 1 30.2]
tā etā ūrdhvā asya samidho bhavantīti | [ŚBM, 6, 2, 1 31.1]
prajāpatiṃ visrastaṃ yatrāgniḥ samadadhāt tamabravīd yā matsaṃmitā āpriyas tābhir māprīṇīhīti | [ŚBM, 6, 2, 1 31.2]
sa etā apaśyat | [ŚBM, 6, 2, 1 32.1]
ūrdhvā asya samidho bhavantīty ūrdhvā hyetasya samiddhasya samidho bhavanty ūrdhvā śukrā śocīṃṣyagnerity ūrdhvāni hyetasya śukrāṇi śocīṃṣyarcīṃṣi bhavanti dyumattameti vīryavattamety etat supratīkasyeti sarvato vā agniḥ supratīkaḥ sūnoriti yadenaṃ janayati tenāsyaiṣa sūnuḥ | [ŚBM, 6, 2, 1 32.2]
tā etā ekavyākhyānāḥ | [ŚBM, 6, 2, 1 33.1]
etamevābhi yathaitameva saṃskuryād etaṃ saṃdadhyād etaṃ janayet tā āgneyyaḥ prājāpatyā yad agnir apaśyat tenāgneyyo yat prajāpatim āprīṇāt tena prājāpatyāḥ | [ŚBM, 6, 2, 1 33.2]
tā viṣamā viṣamapadāḥ | [ŚBM, 6, 2, 1 34.1]
viṣamākṣarā viṣamāṇi hi chandāṃsy atho yānyasyādhyātmamaṅgāni viṣamāṇi tāny asyaitābhir āprīṇāti | [ŚBM, 6, 2, 1 34.2]
vaiśvānaraḥ paśupuroḍāśaḥ | [ŚBM, 6, 2, 1 35.1]
vaiśvānaro vai sarve 'gnayaḥ sarveṣām agnīnām upāptyai | [ŚBM, 6, 2, 1 35.2]
yad v eva vaiśvānaraḥ | [ŚBM, 6, 2, 1 36.1]
ṛtavo haite yadetāścitayo 'gnayo vā ṛtava ṛtavaḥ saṃvatsaraḥ saṃvatsaro vaiśvānaro yadagnaya iti syād ati tad recayed dvādaśakapālo dvādaśa māsāḥ saṃvatsaraḥ saṃvatsaro vaiśvānara āgneyyo yājyānuvākyā agnirūpāṇām upāptyai kāmavatyaḥ kāmānām upāptyai | [ŚBM, 6, 2, 1 36.2]
taddhaike | [ŚBM, 6, 2, 1 37.1]
ityevaitāni paśuśīrṣāṇi vittvopadadhaty ubhayenaite paśava iti te ha te martyāḥ kuṇapāḥ sambhavanty anāprītāni hi tāni taddha tathāṣāḍheḥ sauśromateyasyopadadhuḥ sa ha kṣipra eva tato mamāra | [ŚBM, 6, 2, 1 37.2]
hiraṇmayāny u haike kurvanti | [ŚBM, 6, 2, 1 38.1]
amṛteṣṭakā iti vadantas tā ha tā anṛteṣṭakā na hi tāni paśuśīrṣāṇi | [ŚBM, 6, 2, 1 38.2]
mṛnmayāny u haike kurvanti | [ŚBM, 6, 2, 1 39.1]
utsannā vā ete paśavo yadvai kiṃcotsannamiyaṃ tasya sarvasya pratiṣṭhā tadyatraite paśavo gatāstata enānadhi saṃbharāma iti na tathā kuryād yo vā eteṣām āvṛtaṃ ca brāhmaṇaṃ ca na vidyāt tasyaita utsannāḥ syuḥ sa etān eva pañca paśūn ālabheta yāvad asya vaśaḥ syāt tān haitān prajāpatiḥ prathama ālebhe śyāparṇaḥ sāyakāyano 'ntamo 'tha ha smaitān evāntareṇālabhante 'thaitarhīmau dvāvevālabhyete prājāpatyaśca vāyavyaśca tayor ato brāhmaṇam ucyate | [ŚBM, 6, 2, 1 39.2]
{ŚBM, 6, 2, 2}
prājāpatyaṃ carakā ālabhante | [ŚBM, 6, 2, 2 1.1]
prajāpatiragniṃ citvāgnir abhavat tad yad etam ālabhate tad evāgnerantam paryetīti | [ŚBM, 6, 2, 2 1.2]
śyāmo bhavati | [ŚBM, 6, 2, 2 2.1]
dvayāni vai śyāmasya lomāni śuklāni ca kṛṣṇāni ca dvandvam mithunam prajananaṃ tadasya prājāpatyaṃ rūpaṃ tūparo bhavati tūparo hi prajāpatiḥ | [ŚBM, 6, 2, 2 2.2]
tasyaikaviṃśatiḥ sāmidhenyaḥ | [ŚBM, 6, 2, 2 3.1]
dvādaśa māsāḥ pañcartavas traya ime lokā asāvāditya ekaviṃśa eṣa prajāpatiḥ prajāpatir agnir yāvān agnir yāvatyasya mātrā tāvataivainam etat saminddhe | [ŚBM, 6, 2, 2 3.2]
yad v evaikaviṃśatiḥ | [ŚBM, 6, 2, 2 4.1]
ekaviṃśo vai puruṣo daśa hastyā aṅgulayo daśa pādyā ātmaikaviṃśaḥ puruṣaḥ prajāpatiḥ prajāpatir agnir yāvān agniryāvatyasya mātrā tāvataivainam etat saminddhe | [ŚBM, 6, 2, 2 4.2]
ubhayīrgāyatrīśca triṣṭubhaścānvāha | [ŚBM, 6, 2, 2 5.1]
tāsāmukto bandhur uktam v evānvṛcaṃ hiraṇyagarbhavatyāghāram āghārayati prajāpatir vai hiraṇyagarbhaḥ prajāpatir agnir dvādaśāpriyas tāsām ukto bandhur uktam v evānvṛcaṃ prājāpatyaḥ paśupuroḍāśo ya eva paśor bandhuḥ sa puroḍāśasya dvādaśakapālo dvādaśa māsāḥ saṃvatsaraḥ saṃvatsaraḥ prajāpatiḥ kadvatyo yājyānuvākyāḥ ko hi prajāpatiḥ | [ŚBM, 6, 2, 2 5.2]
athaitaṃ vāyave niyutvate | [ŚBM, 6, 2, 2 6.1]
śuklaṃ tūparamālabhate prajāpatiḥ prajāḥ sṛṣṭvānuvyaikṣata tasyātyānandena retaḥ parāpatat so 'jaḥ śuklastūparo lapsudyabhavad raso vai reto yāvān u vai rasas tāvān ātmā tad yad etamālabhate tad evāgner antam paryeti śuklo bhavati śuklaṃ hi retas tūparo bhavati tūparaṃ hi reto vāyave bhavati prāṇo vai vāyur niyutvate bhavaty udāno vai niyutaḥ prāṇodānāvevāsminnetad dadhāti | [ŚBM, 6, 2, 2 6.2]
yad v evaitaṃ vāyave niyutvate | [ŚBM, 6, 2, 2 7.1]
śuklaṃ tūparam ālabhate prajāpatiṃ visrastaṃ yatra devāḥ samaskurvant sa yo 'smātprāṇo madhyata udakrāmat tamasminnetena paśunādadhus tathaivāsminn ayam etad dadhāti vāyave bhavati prāṇo vai vāyur niyutvate bhavaty udāno vai niyutaḥ prāṇodānāvevāsminn etad dadhāti śuklo bhavati śuklo hi vāyus tūparo bhavati tūparo hi vāyuḥ | [ŚBM, 6, 2, 2 7.2]
tasya saptadaśa sāmidhenyaḥ | [ŚBM, 6, 2, 2 8.1]
saptadaśo vai saṃvatsaro dvādaśa māsāḥ pañcartavaḥ saṃvatsaraḥ prajāpatiḥ prajāpatir agnir yāvān agnir yāvatyasya mātrā tāvataivainam etatsaminddhe | [ŚBM, 6, 2, 2 8.2]
yad v eva saptadaśa | [ŚBM, 6, 2, 2 9.1]
saptadaśo vai puruṣo daśa prāṇāś catvāryaṅgānyātmā pañcadaśo grīvāḥ ṣoḍaśyaḥ śiraḥ saptadaśaṃ puruṣaḥ prajāpatiḥ prajāpatir agnir yāvān agnir yāvatyasya mātrā tāvataivainam etatsaminddhe | [ŚBM, 6, 2, 2 9.2]
ubhayīrgāyatrīśca triṣṭubhaścānvāha | [ŚBM, 6, 2, 2 10.1]
tāsāmukto bandhur uktam v evānvṛcaṃ dvādaśāpriyas tāsāmukto bandhur uktam v evānvṛcam prājāpatyaḥ paśupuroḍāśo 'tro sa kāma upāpta iti ha smāha māhitthir yaṃ carakāḥ prājāpatye paśāvāhuriti | [ŚBM, 6, 2, 2 10.2]
yad v eva vāyavyaḥ paśur bhavati | [ŚBM, 6, 2, 2 11.1]
prājāpatyaḥ paśupuroḍāśo 'rdhaṃ ha prajāpater vāyur ardham prajāpatis tad yad ubhau vāyavyau syātām ubhau vā prājāpatyāvardhaṃ haivāsya kṛtaṃ syānnārdham atha yad vāyavyaḥ paśurbhavati prājāpatyaḥ paśupuroḍāśas tena haivaitaṃ sarvaṃ kṛtsnam prajāpatiṃ saṃskaroti | [ŚBM, 6, 2, 2 11.2]
yad v eva vāyavyaḥ paśurbhavati | [ŚBM, 6, 2, 2 12.1]
prājāpatyaḥ paśupuroḍāśaḥ prajāpatiṃ visrastaṃ yatra devāḥ samaskurvant sa yo 'smāt prāṇo madhyata udakrāmat tamasminnetena paśunādadhur athāsyaitena puroḍāśenātmānaṃ samaskurvant sa yat prājāpatyo bhavati prajāpatir hyātmā dvādaśakapālo dvādaśa māsāḥ saṃvatsaraḥ saṃvatsaraḥ prajāpatiḥ kadvatyau yājyānuvākye ko hi prajāpatiḥ | [ŚBM, 6, 2, 2 12.2]
tad yad vapām purastājjuhoti | [ŚBM, 6, 2, 2 13.1]
ya evāyam purastāt prāṇas tam asminnetad dadhāty atha yadetena madhyataścaranti madhyato hyayam ātmātha yaddhaviṣopariṣṭāccaranti ya evāyam upariṣṭāt prāṇas tam asminnetad dadhāti śuklavatyo yājyānuvākyāḥ syuḥ śuklarūpāṇām upāptyai niyutvatyo yadeva niyutvadrūpaṃ tasyopāptyai | [ŚBM, 6, 2, 2 13.2]
tad u vā āhuḥ | [ŚBM, 6, 2, 2 14.1]
vapāyā eva śuklavatyau syātām etāvad vai paśau śuklaṃ yad vapāśuklavatyau niyutvatyau haviṣo yadeva niyutvadrūpaṃ tasyopāptyā iti | [ŚBM, 6, 2, 2 14.2]
yad v evaitam paśumālabhate | [ŚBM, 6, 2, 2 15.1]
etasmin ha paśau sarveṣām paśūnāṃ rūpaṃ yattūparo lapsudī tatpuruṣasya rūpaṃ tūparo hi lapsudī puruṣo yattūparaḥ kesaravāṃs tad aśvasya rūpaṃ tūparo hi kesaravān aśvo yad aṣṭāśaphas tad gorūpam aṣṭāśapho hi gaur atha yad asyāveriva śaphās tad ave rūpaṃ yad ajas tad ajasya tad yad etam ālabhate tena haivāsyaite sarve paśava ālabdhā bhavanty ato yatamad asya karmopakalpetaite vā pañca paśava eṣa vā prājāpatya eṣa vā niyutvatīyaḥ | [ŚBM, 6, 2, 2 15.2]
tam paurṇamāsyāmālabheta | [ŚBM, 6, 2, 2 16.1]
amāvāsyāyām ālabhetety u haika āhur asau vai candraḥ prajāpatiḥ sa etāṃ rātrim iha vasati tad yathopatiṣṭhantam ālabhetaivaṃ taditi | [ŚBM, 6, 2, 2 16.2]
tadvai paurṇamāsyāmeva | [ŚBM, 6, 2, 2 17.1]
asau vai candraḥ paśus taṃ devāḥ paurṇamāsyāmālabhante yatrainaṃ devā ālabhante tad enam ālabhā iti tasmāt paurṇamāsyāṃ yad v eva paurṇamāsyām paurṇamāsī ha vāva prathamā vyuvāsa tasmād v eva paurṇamāsyām | [ŚBM, 6, 2, 2 17.2]
tadvai phālgunyāmeva | [ŚBM, 6, 2, 2 18.1]
eṣā ha saṃvatsarasya prathamā rātriryatphālgunī paurṇamāsī yottaraiṣottamā yā pūrvā mukhata eva tatsaṃvatsaramārabhate | [ŚBM, 6, 2, 2 18.2]
sa vā iṣṭvaiva paurṇamāsena | [ŚBM, 6, 2, 2 19.1]
atha paśumālabheta paurṇamāsena vā indro vṛtram pāpmānaṃ hatvāpahatapāpmaitat karmārabhata tathaivaitad yajamānaḥ paurṇamāsenaiva vṛtram pāpmānaṃ hatvāpahatapāpmaitat karmārabhate | [ŚBM, 6, 2, 2 19.2]
tadvā upāṃśu bhavati | [ŚBM, 6, 2, 2 20.1]
etaddhaitaiḥ prajāpatiḥ paśubhiḥ karmeyeṣa taddhātrānaddhevaivāsāniruktam iva tasmād upāṃśu | [ŚBM, 6, 2, 2 20.2]
yad v evopāṃśu | [ŚBM, 6, 2, 2 21.1]
prājāpatyaṃ vā etatkarma prajāpatiṃ hyetena karmaṇārabhate 'nirukto vai prajāpatiḥ | [ŚBM, 6, 2, 2 21.2]
yad v evopāṃśu | [ŚBM, 6, 2, 2 22.1]
reto vā atra yajña upāṃśu vai retaḥ sicyate vapā paśupuroḍāśo havir etāvānhi paśuḥ | [ŚBM, 6, 2, 2 22.2]
aṣṭakāyāmukhāṃ saṃbharati | [ŚBM, 6, 2, 2 23.1]
prājāpatyam etad ahar yad aṣṭakā prājāpatyam etat karma yad ukhā prājāpatya eva tad ahan prājāpatyaṃ karma karoti | [ŚBM, 6, 2, 2 23.2]
yad v evāṣṭakāyām | [ŚBM, 6, 2, 2 24.1]
parvaitat saṃvatsarasya yadaṣṭakā parvaitadagneryadukhā parvaṇyeva tatparva karoti | [ŚBM, 6, 2, 2 24.2]
yad v evāṣṭakāyām | [ŚBM, 6, 2, 2 25.1]
aṣṭakā vā ukhā nidhirdvā uddhī tiraścī rāsnā tac catuś catasra ūrdhvās tad aṣṭāv aṣṭakāyām eva tadaṣṭakāṃ karoti | [ŚBM, 6, 2, 2 25.2]
amāvāsyāyāṃ dīkṣate | [ŚBM, 6, 2, 2 26.1]
amāvāsyāyai vā adhi yajñas tāyate yato yajñastāyate tato yajñaṃ janayānīti | [ŚBM, 6, 2, 2 26.2]
yad v evāmāvāsyāyām | [ŚBM, 6, 2, 2 27.1]
reto vā etad bhūtam ātmānaṃ siñcaty ukhāyāṃ yonau yaddīkṣate tasmā etam purastāllokaṃ karoti yaddīkṣito bhavati taṃ kṛtaṃ lokamabhi jāyate tasmādāhuḥ kṛtaṃ lokam puruṣo 'bhi jāyata iti | [ŚBM, 6, 2, 2 27.2]
sa yatkanīyaḥ saṃvatsarāddīkṣitaḥ syāt | [ŚBM, 6, 2, 2 28.1]
alokā iṣṭakā upadadhyād iṣṭakā lokānatiricyerann atha yad bhūyaso lokānkṛtveṣṭakā nānūpadadhyāllokā iṣṭakā atiricyerann atha yadamāvāsyāyāṃ dīkṣitvāmāvāsyāyāṃ krīṇāti tadyāvantameva lokaṃ karoti tāvatīriṣṭakā upadadhāty athāsyāpūryamāṇapakṣe sarvo 'gniścīyate | [ŚBM, 6, 2, 2 28.2]
tadāhuḥ | [ŚBM, 6, 2, 2 29.1]
yadyāvatya etasyāgner iṣṭakāstāvanti kraye 'horātrāṇi sampadyante 'tha yānyūrdhvāni krayād ahāni kathamasya te lokā anūpahitā bhavantīti yad vā amāvāsyāyāṃ dīkṣitvāmāvāsyāyāṃ krīṇāti tad yāvantam eva lokaṃ karoti tāvatīr iṣṭakā upadadhāty atha yānyūrdhvāni krayādahāni tasminnavakāśe 'dhvaryur agniṃ cinoti kvo hi cinuyān na ca so 'vakāśaḥ syād yāvanti vai saṃvatsarasyāhorātrāṇi tāvatya etasyāgner iṣṭakā upa ca trayodaśo māsas trayodaśo vā eṣa māso yānyūrdhvāni krayād ahāni tad yā amūs trayodaśasya māsa iṣṭakās tābhir asya te lokā anūpahitā bhavanti tat samā lokāś ceṣṭakāśca bhavanti | [ŚBM, 6, 2, 2 29.2]
etadvai yaiva prathamā paurṇamāsī | [ŚBM, 6, 2, 2 30.1]
tasyām paśum ālabhate yā prathamāṣṭakā tasyām ukhāṃ saṃbharati yā prathamāmāvāsyā tasyāṃ dīkṣata etadvai yānyeva saṃvatsarasya prathamānyahāni tānyasya tad ārabhate tāni ca tad āpnoty athātaḥ sampadeva | [ŚBM, 6, 2, 2 30.2]
tadāhuḥ | [ŚBM, 6, 2, 2 31.1]
kathamasyaitatkarma saṃvatsaram agnim āpnoti kathaṃ saṃvatsareṇāgninā sampadyata ity eteṣāṃ vai pañcānām paśūnāṃ caturviṃśatiḥ sāmidhenyo dvādaśāpriyas tat ṣaṭtriṃśad ekādaśānuyājā ekādaśopayajas tad aṣṭāpañcāśat | [ŚBM, 6, 2, 2 31.2]
tato yāṣṭācatvāriṃśat | [ŚBM, 6, 2, 2 32.1]
sāṣṭācatvāriṃśadakṣarā jagatīyaṃ vai jagaty asyāṃ hīdaṃ sarvaṃ jagad iyam u vā agnir asyai hi sarvo 'gniś cīyate yāvān agnir yāvatyasya mātrā tāvat tad bhavati | [ŚBM, 6, 2, 2 32.2]
yad v evāṣṭācatvāriṃśat | [ŚBM, 6, 2, 2 33.1]
aṣṭācatvāriṃśadakṣarā vai jagatī jagatī sarvāṇi chandāṃsi sarvāṇi chandāṃsi prajāpatiḥ prajāpatir agnir yāvānagniryāvatyasya mātrā tāvattadbhavati | [ŚBM, 6, 2, 2 33.2]
atha yāni daśa | [ŚBM, 6, 2, 2 34.1]
sā daśākṣarā virāḍ virāḍ agnir daśa diśo diśo 'gnir daśa prāṇāḥ prāṇā agnir yāvān agnir yāvatyasya mātrā tāvat tad bhavati | [ŚBM, 6, 2, 2 34.2]
vapā paśupuroḍāśaḥ | [ŚBM, 6, 2, 2 35.1]
tatṣaṣṭiḥ ṣaṣṭirmāsasyāhorātrāṇi tan māsam āpnoti māsa āpta ṛtum āpnoty ṛtuḥ saṃvatsaraṃ tat saṃvatsaram agnim āpnoti ye ca saṃvatsare kāmā atha yadato 'nyadyadeva saṃvatsare 'nnaṃ tattat | [ŚBM, 6, 2, 2 35.2]
athaitasya prājāpatyasya | [ŚBM, 6, 2, 2 36.1]
ekaviṃśatiḥ sāmidhenyo dvādaśāpriyas tat trayastriṃśad ekādaśānuyājā ekādaśopayajas tat pañcapañcāśad vapā paśupuroḍāśo havis tadaṣṭāpañcāśat sa yo 'ṣṭāpañcāśati kāmo 'traiva tamāpnoti dvāvāghārau tatṣaṣṭiḥ sa yaḥ ṣaṣṭyāṃ kāmo 'traiva tam āpnoty atha yadato 'nyad yad evaṃ saṃvatsare 'nnaṃ tat tat | [ŚBM, 6, 2, 2 36.2]
athaitasya niyutvatīyasya | [ŚBM, 6, 2, 2 37.1]
saptadaśa sāmidhenyo dvādaśāpriyas tad ekāṃ na triṃśad ekādaśānuyājā ekādaśopayajas tad ekapañcāśad vapā paśupuroḍāśo havis taccatuṣpañcāśad dvāvāghārau dvau sviṣṭakṛtau tad aṣṭāpañcāśat sa yo 'ṣṭāpañcāśati kāmo 'traiva tam āpnoti vanaspatiśca vasāhomaśca tatṣaṣṭiḥ sa yaḥ ṣaṣṭyāṃ kāmo 'traiva tam āpnoty atha yad ato 'nyad yad evaṃ saṃvatsare 'nnaṃ tat tad evam u hāsyaitat karma saṃvatsaram agnim āpnoty evaṃ saṃvatsareṇāgninā sampadyate | [ŚBM, 6, 2, 2 37.2]
tadāhuḥ | [ŚBM, 6, 2, 2 38.1]
naitasya paśoḥ samiṣṭayajūṃṣi juhuyānna hṛdayaśūlenāvabhṛtham abhyaveyād ārambho vā eṣo 'gneḥ paśur vyavasargo devatānāṃ samiṣṭayajūṃṣi saṃsthāvabhṛtho nedārambhe devatā vyavasṛjāni nedyajñaṃ saṃsthāpayānīti sa vai sameva sthāpayed etena paśuneṣṭvā tat prajāpatir apaśyad yathaitasyāgner antaṃ na paryait tasmāt saṃsthāpayed yad v eva saṃsthāpayati prāṇa eṣa paśus tasya yad antariyāt prāṇasya tad antariyād yad u vai prāṇasyāntariyāt tata evaṃ mriyeta tasmāt sameva sthāpayed athāto vratānām iva | [ŚBM, 6, 2, 2 38.2]
tadāhuḥ | [ŚBM, 6, 2, 2 39.1]
naitena paśuneṣṭvopari śayīta na māṃsamaśnīyānna mithunam upeyāt pūrvadīkṣā vā eṣa paśur anavakﾱptaṃ vai tadyaddīkṣita upari śayīta yan māṃsam aśnīyād yan mithunam upeyāditi net tvevaiṣā dīkṣā neva hi mekhalāsti na kṛṣṇājinam iṣṭakāṃ vā etāṃ kurute tasmād u kāmam evopari śayītaitad u sarvam annaṃ yadate paśavas tad asyātrāptam ārabdhaṃ bhavati tadyāni kāni cāmadhuno 'śanāni teṣām asya sarveṣāṃ kāmāśanaṃ yadi labheta mithunaṃ tu nopeyāt purā maitrāvaruṇyai payasyāyai tasyopari bandhuḥ | [ŚBM, 6, 2, 2 39.2]
tadāhuḥ | [ŚBM, 6, 2, 2 40.1]
dadyād etasmin yajñe dakṣiṇāṃ nenme 'yaṃ yajño 'dakṣiṇo 'sad brahmaṇa ādiṣṭadakṣiṇāṃ dadyād brahmā vai sarvo yajñas tad asya sarvo yajño bhiṣajjayito bhavatīti na tathā kuryād iṣṭakāṃ vā etāṃ kurute tad yatheṣṭakāyām iṣṭakāyāṃ dadyāt tādṛk tad amurhyeva dadyād yad asyopakalpeta | [ŚBM, 6, 2, 2 40.2]
{ŚBM, 6, 2, 3}
etadvai devā abruvan | [ŚBM, 6, 2, 3 1.1]
cetayadhvam iti citim icchateti vāva tadabruvaṃs teṣāṃ cetayamānānām prajāpatir imām prathamāṃ svayam ātṛṇṇāṃ citim apaśyat tasmāttām prajāpatinopadadhāti | [ŚBM, 6, 2, 3 1.2]
tamagnirabravīt | [ŚBM, 6, 2, 3 2.1]
upāhamāyānīti keneti paśubhiriti tatheti paśviṣṭakayā ha taduvācaiṣā vāva paśviṣṭakā yad dūrveṣṭakā tasmāt prathamāyai svayamātṛṇṇāyā anantarhitā dūrveṣṭakopadhīyate tasmād asyā anantarhitā oṣadhayo 'nantarhitāḥ paśavo 'nantarhito 'gnir anantarhito hyeṣa etayopait | [ŚBM, 6, 2, 3 2.2]
te 'bruvan | [ŚBM, 6, 2, 3 3.1]
cetayadhvameveti citimicchateti vāva tadabruvann ita ūrdhvam icchateti teṣāṃ cetayamānānāmindrāgnī ca viśvakarmā cāntarikṣaṃ dvitīyāṃ svayam ātṛṇṇāṃ citim apaśyaṃs tasmāt tām indrāgnibhyāṃ ca viśvakarmaṇā copadadhāti | [ŚBM, 6, 2, 3 3.2]
tānvāyurabravīt | [ŚBM, 6, 2, 3 4.1]
upāhamāyānīti keneti digbhiriti tatheti diśyābhirha taduvāca tasmāddvitīyāyai svayamātṛṇṇāyā anantarhitā diśyā upadhīyante tasmād antarikṣād anantarhitā diśo 'nantarhito vāyur anantarhito hyeṣa etābhir upait | [ŚBM, 6, 2, 3 4.2]
te 'bruvan | [ŚBM, 6, 2, 3 5.1]
cetayadhvameveti citimicchateti vāva tadabruvann ita ūrdhvam icchateti teṣāṃ cetayamānānām parameṣṭhī divaṃ tṛtīyaṃ svayamātṛṇṇāṃ citimapaśyat tasmāt tām parameṣṭhinopadadhāti | [ŚBM, 6, 2, 3 5.2]
tamasāvādityo 'bravīt | [ŚBM, 6, 2, 3 6.1]
upāhamāyānīti keneti lokampṛṇayeti tathety eṣa vāva lokampṛṇātmanā haiva taduvāca tasmāttṛtīyā svayamātṛṇṇānantarhitā lokampṛṇāyā upadhīyate tasmād asāvādityo 'nantarhito divo 'nantarhito hyeṣa etayopait | [ŚBM, 6, 2, 3 6.2]
tadetā vāva ṣaḍ devatāḥ | [ŚBM, 6, 2, 3 7.1]
idaṃ sarvamabhavanyadidaṃ kiṃ ca te devāścarṣayaś cābruvann imā vāva ṣaḍ devatā idaṃ sarvamabhūvann upa tajjānīta yathā vayamihāpyasāmeti te 'bruvaṃś cetayadhvamiti citimicchateti vāva tadabruvaṃs tad icchata yathā vayam ihāpyasāmeti teṣāṃ cetayamānānāṃ devā dvitīyāṃ citim apaśyannṛṣayaś caturthīm | [ŚBM, 6, 2, 3 7.2]
te 'bruvan | [ŚBM, 6, 2, 3 8.1]
upa vayamāyāmeti keneti yadeṣu lokeṣūpeti tatheti tadyadūrdhvam pṛthivyā arvācīnam antarikṣāt tena devā upāyaṃs tad eṣā dvitīyā citir atha yad ūrdhvam antarikṣād arvācīnaṃ divastenarṣaya upāyaṃs tadeṣā caturthī citiḥ | [ŚBM, 6, 2, 3 8.2]
te yadabruvan | [ŚBM, 6, 2, 3 9.1]
cetayadhvamiti citim icchateti vāva tad abruvan yaccetayamānā apaśyaṃs tasmāccitayaḥ | [ŚBM, 6, 2, 3 9.2]
prajāpatiḥ prathamāṃ citimapaśyat | [ŚBM, 6, 2, 3 10.1]
prajāpatireva tasyā ārṣeyaṃ devā dvitīyāṃ citim apaśyan devā eva tasyā ārṣeyam indrāgnī ca viśvakarmā ca tṛtīyāṃ citim apaśyaṃs ta eva tasyā ārṣeyam ṛṣayaścaturthīṃ citim apaśyann ṛṣaya eva tasyā ārṣeyam parameṣṭhī pañcamīṃ citimapaśyat parameṣṭhyeva tasyā ārṣeyaṃ sa yo haitadevaṃ citīnām ārṣeyaṃ vedārṣeyavatyo hāsya bandhumatyaścitayo bhavanti | [ŚBM, 6, 2, 3 10.2]
{ŚBM, 6, 3, 1}
etadvai devā abruvan | [ŚBM, 6, 3, 1 1.1]
cetayadhvam iti citimicchateti vāva tadabruvaṃs teṣāṃ cetayamānānāṃ savitaitāni sāvitrāṇyapaśyad yat savitāpaśyat tasmāt sāvitrāṇi sa etām aṣṭāgṛhītām āhutim ajuhot tāṃ hutvemām aṣṭadhāvihitām aṣāḍhām apaśyat puraiva sṛṣṭāṃ satīm | [ŚBM, 6, 3, 1 1.2]
te yadabruvan cetayadhvamiti citimicchateti vāva tadabruvan yaccetayamānā apaśyaṃs tasmāccitir āhutirvai yajño yadiṣṭvāpaśyattasmādiṣṭakā | [ŚBM, 6, 3, 1 2.1]
tāṃ vā etām | [ŚBM, 6, 3, 1 3.1]
ekāṃ satīm aṣṭāgṛhītām aṣṭābhir yajurbhir juhoti tasmād iyamekā satyaṣṭadhāvihitā | [ŚBM, 6, 3, 1 3.2]
tāmūrdhvāmudgṛhṇanjuhoti | [ŚBM, 6, 3, 1 4.1]
imāṃ tadūrdhvāṃ rūpairudgṛhṇāti tasmādiyamūrdhvā rūpaiḥ | [ŚBM, 6, 3, 1 4.2]
tāṃ saṃtatāṃ juhoti | [ŚBM, 6, 3, 1 5.1]
etadvai devā abibhayuryadvai na iha rakṣāṃsi nāṣṭrā nānvaveyuriti ta etaṃ saṃtatahomam apaśyan rakṣasāṃ nāṣṭrāṇām ananvavāyanāya tasmātsaṃtatāṃ juhoti | [ŚBM, 6, 3, 1 5.2]
yad v evaitām āhutiṃ juhoti | [ŚBM, 6, 3, 1 6.1]
savitaiṣo 'gnis tametayāhutyā purastātprīṇāti tamiṣṭvā prītvāthainaṃ saṃbharati tadyadetayā savitāram prīṇāti tasmāt sāvitrāṇi tasmādvā etāmāhutiṃ juhoti | [ŚBM, 6, 3, 1 6.2]
yad v evaitāmāhutiṃ juhoti | [ŚBM, 6, 3, 1 7.1]
savitaiṣo 'gnis tam etayāhutyā purastād reto bhūtaṃ siñcati yādṛgvai yonau retaḥ sicyate tādṛg jāyate tad yad etayā savitāraṃ reto bhūtaṃ siñcati tasmātsāvitrāṇi tasmādvā etāmāhutiṃ juhoti | [ŚBM, 6, 3, 1 7.2]
sruvaścātra srukca prayujyete | [ŚBM, 6, 3, 1 8.1]
vāgvai sruk prāṇaḥ sruvo vācā ca vai prāṇena caitad agre devāḥ karmānvaicchaṃs tasmāt sruvaśca srukca | [ŚBM, 6, 3, 1 8.2]
yad v eva sruvaśca srukca | [ŚBM, 6, 3, 1 9.1]
yo vai sa prajāpatir āsīd eṣa sa sruvaḥ prāṇo vai sruvaḥ prāṇaḥ prajāpatir atha yā sā vāgāsīdeṣā sā srug yoṣā vai vāg yoṣā srug atha yāstā āpa āyan vāco lokād etāstā yām etām āhutiṃ juhoti | [ŚBM, 6, 3, 1 9.2]
tāṃ saṃtatāṃ juhoti | [ŚBM, 6, 3, 1 10.1]
saṃtatā hi tā āpa āyann atha yaḥ sa prajāpatis trayyā vidyayā sahāpaḥ prāviśad eṣa sa yair etad yajurbhir juhoti | [ŚBM, 6, 3, 1 10.2]
tadyāni trīṇi prathamāni | [ŚBM, 6, 3, 1 11.1]
ime te lokā atha yaccaturthaṃ yajus trayī sā vidyā jagatī sā bhavati jagatī sarvāṇi chandāṃsi sarvāṇi chandāṃsi trayī vidyātha yāni catvāryuttamāni diśas tānīme ca vai lokā diśaśca prajāpatir athaiṣā trayī vidyā | [ŚBM, 6, 3, 1 11.2]
sa juhoti | [ŚBM, 6, 3, 1 12.1]
yuñjānaḥ prathamam mana iti prajāpatirvai yuñjānaḥ sa mana etasmai karmaṇe 'yuṅkta tadyanmana etasmai karmaṇe 'yuṅkta tasmātprajāpatiryuñjānaḥ | [ŚBM, 6, 3, 1 12.2]
tatvāya savitā dhiya iti | [ŚBM, 6, 3, 1 13.1]
mano vai savitā prāṇā dhiyo 'gner jyotir nicāyyety agner jyotir dṛṣṭvety etat pṛthivyā adhyābharad iti pṛthivyai hyenad adhyābharati | [ŚBM, 6, 3, 1 13.2]
yuktena manasā vayamiti | [ŚBM, 6, 3, 1 14.1]
mana evaitadetasmai karmaṇe yuṅkte na hyayuktena manasā kiṃcana samprati śaknoti kartuṃ devasya savituḥ sava iti devena savitrā prasūtā ity etat svargyāya śaktyeti yathaitena karmaṇā svargaṃ lokamiyād evametadāha śaktyeti śaktyā hi svargaṃ lokameti | [ŚBM, 6, 3, 1 14.2]
yuktvāya savitā devāniti | [ŚBM, 6, 3, 1 15.1]
mano vai savitā prāṇā devāḥ svaryato dhiyā divamiti svargaṃ haināṃ lokaṃ yato dhiyaitasmai karmaṇe yuyuje bṛhajjyotiḥ kariṣyata ity asau vā ādityo bṛhajjyotir eṣa u eṣo 'gnir etam v ete saṃskariṣyanto bhavanti savitā prasuvāti tāniti savitṛprasūtā etat karma karavann ityetat | [ŚBM, 6, 3, 1 15.2]
yuñjate mana uta yuñjate dhiya iti | [ŚBM, 6, 3, 1 16.1]
manaś caivaitat prāṇāṃś caitasmai karmaṇe yuṅkte viprā viprasyeti prajāpatir vai vipro devā viprā bṛhato vipaścita iti prajāpatirvai bṛhan vipaścid vi hotrā dadha iti yadvā eṣa cīyate tad eṣa hotrā vidhatte cite hyetasminhotrā adhividhīyante vayunāvid ity eṣa hīdaṃ vayunam avindad eka id ity eko hy eṣa idaṃ sarvaṃ vayunam avindan mahī devasya savituḥ pariṣṭutir iti mahatī devasya savituḥ pariṣṭutir ityetat | [ŚBM, 6, 3, 1 16.2]
yuje vām brahma pūrvyaṃ namobhir iti | [ŚBM, 6, 3, 1 17.1]
prāṇo vai brahma pūrvyam annaṃ namas tat tad eṣaivāhutir annam etayaiva tad āhutyaitenānnena prāṇān etasmai karmaṇe yuṅkte vi śloka etu pathyeva sūreriti yathobhayeṣu devamanuṣyeṣu kīrtiśloko yajamānasya syād evam etad āha śṛṇvantu viśve amṛtasya putrā iti prajāpatirvā amṛtas tasya viśve devāḥ putrā ā ye dhāmāni divyāni tasthur itīme vai lokā divyāni dhāmāni tad ya eṣu lokeṣu devās tān etad āha | [ŚBM, 6, 3, 1 17.2]
yasya prayāṇamanvanya id yayuriti | [ŚBM, 6, 3, 1 18.1]
prajāpatirvā etadagre karmākarot tat tato devā akurvan devā devasya mahimānamojaseti yajño vai mahimā devā devasya yajñaṃ vīryam ojasety etad yaḥ pārthivāni vimame sa etaśa iti yadvai kiṃcāsyāṃ tatpārthivaṃ tad eṣa sarvaṃ vimimīte raśmibhir hyenad abhyavatanoti rajāṃsi devaḥ savitā mahitvanetīme vai lokā rajāṃsy asāvādityo devaḥ savitā tān eṣa mahimnā vimimīte | [ŚBM, 6, 3, 1 18.2]
deva savitaḥ prasuva yajñam prasuva yajñapatim bhagāyeti | [ŚBM, 6, 3, 1 19.1]
asau vā ādityo devaḥ savitā yajño bhagas tam etad āha prasuva yajñam prasuva yajñapatim bhagāyeti divyo gandharvaḥ ketapūḥ ketaṃ naḥ punātvity asau vā ādityo divyo gandharvo 'nnaṃ keto 'nnapūrannaṃ naḥ punātv ity etad vācaspatir vācaṃ naḥ svadatv iti vāg vā idaṃ karma prāṇo vācaspatiḥ prāṇo na idaṃ karma svadatv ityetat | [ŚBM, 6, 3, 1 19.2]
imaṃ no deva savitaryajñam praṇayeti | [ŚBM, 6, 3, 1 20.1]
asau vā ādityo devaḥ savitā yad u vā eṣa yajñiyaṃ karma praṇayati tad anārtaṃ svastyudṛcam aśnute devāvyamiti yo devān avad ity etat sakhividaṃ satrājitaṃ dhanajitaṃ svarjitam iti ya etat sarvaṃ vindād ity etadṛcetyṛcā stomaṃ samardhaya gāyatreṇa rathantaram bṛhadgāyatravartanīti sāmāni svāheti yajūṃṣi saiṣā trayī vidyā prathamaṃ jāyate yathaivādo 'mutrājāyataivam atha yaḥ so 'gnir asṛjyataiṣa sa yo 'ta ūrdhvam agniścīyate | [ŚBM, 6, 3, 1 20.2]
tānyetānyaṣṭau sāvitrāṇi | [ŚBM, 6, 3, 1 21.1]
aṣṭākṣarā gāyatrī gāyatro 'gnir yāvān agnir yāvatyasya mātrā tāvataivainam etad reto bhūtaṃ siñcati tāni nava bhavanti svāhākāro navamo nava diśo diśo 'gnir nava prāṇāḥ prāṇā agnir yāvān agniryāvatyasya mātrā tāvataivainam etad reto bhūtaṃ siñcati tāni daśa bhavanty āhutir daśamī daśākṣarā virāḍ virāḍ agnir daśa diśo diśo 'gnir daśa prāṇāḥ prāṇā agnir yāvān agnir yāvatyasya mātrā tāvat tad bhavati | [ŚBM, 6, 3, 1 21.2]
etasyāmāhutyāṃ hutāyām | [ŚBM, 6, 3, 1 22.1]
agnirdevebhya udakrāmat te devā abruvan paśurvā agniḥ paśubhir imamanvicchāma sa svāya rūpāyāvirbhaviṣyatīti tam paśubhir anvaicchant sa svāya rūpāyāvirabhavat tasmād u haitat paśuḥ svāya rūpāyāvirbhavati gaur vā gave 'śvo vāśvāya puruṣo vā puruṣāya | [ŚBM, 6, 3, 1 22.2]
te 'bruvan | [ŚBM, 6, 3, 1 23.1]
yadyaha sarvair anveṣiṣyāmo yātayāmā anupajīvanīyā bhaviṣyanti yady u asarvair asarvam anuvetsyāma iti ta etamekam paśuṃ dvābhyām paśubhyām pratyapaśyan rāsabhaṃ goś cāveś ca tadyadetamekam paśuṃ dvābhyām paśubhyām pratyapaśyaṃs tasmād eṣa ekaḥ sandviretāḥ | [ŚBM, 6, 3, 1 23.2]
anaddhāpuruṣam puruṣāt | [ŚBM, 6, 3, 1 24.1]
eṣa ha vā anaddhāpuruṣo yo na devānavati na pitṝn na manuṣyāṃs tat sarvairaha paśubhir anvaicchan no yātayāmā anupajīvanīyā abhavan | [ŚBM, 6, 3, 1 24.2]
tribhiranvicchati | [ŚBM, 6, 3, 1 25.1]
trivṛd agnir yāvān agnir yāvatyasya mātrā tāvataivainametadanvicchati pañca saṃpadā bhavanti pañcacitiko 'gniḥ pañcartavaḥ saṃvatsaraḥ saṃvatsaro 'gnir yāvān agniryāvatyasya mātrā tāvat tad bhavati | [ŚBM, 6, 3, 1 25.2]
te mauñjībhir abhidhānībhir abhihitā bhavanti | [ŚBM, 6, 3, 1 26.1]
agnirdevebhya udakrāmat sa muñjam prāviśat tasmāt sa suṣiras tasmād v evāntarato dhūmarakta iva saiṣā yonir agner yanmuñjo 'gnir ime paśavo na vai yonirgarbhaṃ hinastyahiṃsāyai yonirvai jāyamāno jāyate yoner jāyamāno jāyātā iti | [ŚBM, 6, 3, 1 26.2]
trivṛto bhavanti | [ŚBM, 6, 3, 1 27.1]
trivṛddhyagnir aśvābhidhānīkṛtā bhavanti sarvato vā aśvābhidhānī mukham pariśete sarvato yonirgarbham pariśete yonirūpametatkriyate | [ŚBM, 6, 3, 1 27.2]
te prāñcastiṣṭhanti | [ŚBM, 6, 3, 1 28.1]
aśvaḥ prathamo 'tha rāsabho 'thāja evaṃ hyete 'nupūrvaṃ yadvai tadaśru saṃkṣaritam āsīd eṣa so 'śvo 'tha yattadarasadivaiṣa rāsabho 'tha yaḥ sa kapāle raso lipta āsīdeṣa so 'jo 'tha yat tat kapālamāsīd eṣā sā mṛd yām etad āhariṣyanto bhavanty etebhyo vā eṣa rūpebhyo 'gre 'sṛjyata tebhya evainam etajjanayati | [ŚBM, 6, 3, 1 28.2]
te dakṣiṇatas tiṣṭhanti | [ŚBM, 6, 3, 1 29.1]
etad vai devā abibhayur yad vai no yajñaṃ dakṣiṇato rakṣāṃsi nāṣṭrā na hanyuriti ta etaṃ vajram apaśyann amum evādityam asau vā āditya eṣo 'śvas ta etena vajreṇa dakṣiṇato rakṣāṃsi nāṣṭrā apahatyābhaye 'nāṣṭra etaṃ yajñam atanvata tathaivaitad yajamāna etena vajreṇa dakṣiṇato rakṣāṃsi nāṣṭrā apahatyābhaye 'nāṣṭra etaṃ yajñaṃ tanute | [ŚBM, 6, 3, 1 29.2]
dakṣiṇata āhavanīyo bhavati | [ŚBM, 6, 3, 1 30.1]
uttarata eṣābhrir upaśete vṛṣā vā āhavanīyo yoṣābhrir dakṣiṇato vai vṛṣā yoṣām upaśete 'ratnimātre 'ratnimātrāddhi vṛṣā yoṣām upaśete | [ŚBM, 6, 3, 1 30.2]
sā vaiṇavī syāt | [ŚBM, 6, 3, 1 31.1]
agnirdevebhya udakrāmat sa veṇum prāviśat tasmātsa suṣiraḥ sa etāni varmāṇyabhito 'kuruta parvāṇyananuprajñānāya yatra yatra nidadāha tāni kalmāṣāṇyabhavan | [ŚBM, 6, 3, 1 31.2]
sā kalmāṣī syāt | [ŚBM, 6, 3, 1 32.1]
sā hyāgneyī yadi kalmāṣīṃ na vinded apy akalmāṣī syāt suṣirā tu syāt saivāgneyī saiṣā yoniragneryadveṇur agniriyam mṛn na vai yonir garbhaṃ hinastyahiṃsāyai yoner vai jāyamāno jāyate yoner jāyamāno jāyātā iti | [ŚBM, 6, 3, 1 32.2]
prādeśamātrī syāt | [ŚBM, 6, 3, 1 33.1]
prādeśamātraṃ hīdamabhi vāg vadaty aratnimātrī tveva bhavati bāhurvā aratnir bāhuno vai vīryaṃ kriyate vīryasaṃmitaiva tadbhavati | [ŚBM, 6, 3, 1 33.2]
anyataḥkṣṇutsyāt | [ŚBM, 6, 3, 1 34.1]
anyatarato hīdaṃ vācaḥ kṣṇutam ubhayataḥkṣṇuttveva bhavaty ubhayato hīdaṃ vācaḥ kṣṇutaṃ yad enayā daivaṃ ca vadati mānuṣaṃ cātho yatsatyaṃ cānṛtaṃ ca tasmād ubhayataḥkṣṇut | [ŚBM, 6, 3, 1 34.2]
yad v evobhayataḥkṣṇut | [ŚBM, 6, 3, 1 35.1]
ato vā abhrer vīryaṃ yato 'syai kṣṇutam ubhayata evāsyām etad vīryaṃ dadhāti | [ŚBM, 6, 3, 1 35.2]
yad v evobhayataḥkṣṇut | [ŚBM, 6, 3, 1 36.1]
etadvā enaṃ devā anuvidyaibhyo lokebhyo 'khanaṃs tathaivainam ayam etad anuvidyaibhyo lokebhyaḥ khanati | [ŚBM, 6, 3, 1 36.2]
sa yaditi khanati | [ŚBM, 6, 3, 1 37.1]
tad enam asmāllokāt khanaty atha yad ūrdhvoccarati tad amuṣmāllokād atha yadantareṇa saṃcarati tad antarikṣalokāt sarvebhya evainam etad ebhyo lokebhyaḥ khanati | [ŚBM, 6, 3, 1 37.2]
tāmādatte | [ŚBM, 6, 3, 1 38.1]
devasya tvā savituḥ prasave 'śvinor bāhubhyām pūṣṇo hastābhyām ādade gāyatreṇa chandasāṅgirasvad iti savitṛprasūta evaināmetad etābhir devatābhir ādatte gāyatreṇa chandasātho asyāṃ gāyatraṃ chando dadhāti pṛthivyāḥ sadhasthādagnim purīṣyam aṅgirasvad ābhareti paśavo vai purīṣam pṛthivyā upasthād agnim paśavyam agnivad ābharety etat traiṣṭubhena chandasāṅgirasvad iti tad enāṃ traiṣṭubhena chandasādatte 'tho 'syāṃ traiṣṭubhaṃ chando dadhāti | [ŚBM, 6, 3, 1 38.2]
abhrirasīti | [ŚBM, 6, 3, 1 39.1]
abhrir hyeṣā tad enaṃ satyenādatte nāryasīti vajro vā abhrir yoṣā nārī na vai yoṣā kaṃcana hinasti śamayatyevainām etad ahiṃsāyai tvayā vayam agniṃ śakema khanituṃ sadhastha etīdaṃ vai sadhasthaṃ tvayā vayam agniṃ śakema khanitum asmint sadhastha ity etajjāgatena chandasāṅgirasvad iti tad enāṃ jāgatena chandasādatte 'tho 'syāṃ jāgataṃ chando dadhāti | [ŚBM, 6, 3, 1 39.2]
tribhirādatte | [ŚBM, 6, 3, 1 40.1]
trivṛd agnir yāvān agnir yāvatyasya mātrā tāvataivainām etad ādatte tribhirādāyāthaināṃ caturthenābhimantrayata etadvā enāṃ devāstribhirādāyāthāsyāṃ caturthena vīryam adadhus tathaivainām ayam etat tribhir ādāyāthāsyāṃ caturthena vīryaṃ dadhāti | [ŚBM, 6, 3, 1 40.2]
hasta ādhāya saviteti | [ŚBM, 6, 3, 1 41.1]
haste hyasyāhitā bhavati bibhrad abhrim iti bibharti hyenāṃ hiraṇyayīmiti hiraṇmayī hyeṣā yā chandomayy agner jyotir nicāyyety agner jyotir dṛṣṭvety etat pṛthivyā adhyābharad iti pṛthivyai hyenad adhyābharaty ānuṣṭubhena chandasāṅgirasvad iti tad enām ānuṣṭubhena chandasādatte 'tho asyām ānuṣṭubhaṃ chando dadhāti tānyetānyeva chandāṃsyeṣābhrir ārambhāyaiveyaṃ vaiṇavī kriyate | [ŚBM, 6, 3, 1 41.2]
tāṃ haike hiraṇmayīṃ kurvanti | [ŚBM, 6, 3, 1 42.1]
hiraṇyayīti vā abhyukteti na tathā kuryād yad vā eṣā chandāṃsi tenaiṣā hiraṇyam amṛtaṃ hiraṇyam amṛtāni chandāṃsi | [ŚBM, 6, 3, 1 42.2]
tāṃ caturbhirādatte | [ŚBM, 6, 3, 1 43.1]
caturakṣarā vai sarvā vāg vāg ityekam akṣaram akṣaram iti tryakṣaraṃ tad yat tad vāg ity ekam akṣaraṃ yaivaiṣānuṣṭub uttamā sā sātha yad akṣaramiti tryakṣarametāni tāni pūrvāṇi yajūṃṣi sarvayaivaitad vācāgniṃ khanati sarvayā vācā saṃbharati tasmāccaturbhiḥ | [ŚBM, 6, 3, 1 43.2]
yad v eva caturbhiḥ | [ŚBM, 6, 3, 1 44.1]
catasro vai diśaś catasṛṣu taddikṣu vācaṃ dadhāti tasmāccatasṛṣu dikṣu vāg vadati chandobhiśca yajurbhiś cādatte tadaṣṭau catasro diśaścatasro 'vāntaradiśaḥ sarvāsu tad dikṣu vācaṃ dadhāti tasmāt sarvāsu dikṣu vāgvadati | [ŚBM, 6, 3, 1 44.2]
{ŚBM, 6, 3, 2}
hasta eṣābhrir bhavaty atha paśūn abhimantrayate | [ŚBM, 6, 3, 2 1.1]
etadvā eṣu devā anveṣiṣyantaḥ purastād vīryamadadhus tathaivaiṣvayam etad anveṣiṣyan purastādvīryaṃ dadhāti | [ŚBM, 6, 3, 2 1.2]
so 'śvamabhimantrayate | [ŚBM, 6, 3, 2 2.1]
pratūrtaṃ vājinnādraveti yadvai kṣipraṃ tat tūrtam atha yat kṣiprāt kṣepīyas tat pratūrtaṃ variṣṭhām anu saṃvatam itīyaṃ vai variṣṭhā saṃvad imāmanu saṃvatam ityetaddivi te janma paramam antarikṣe tava nābhiḥ pṛthivyām adhi yonirid iti tad enametā devatāḥ karoty agniṃ vāyum ādityaṃ tad aśve vīryaṃ dadhāti | [ŚBM, 6, 3, 2 2.2]
atha rāsabham | [ŚBM, 6, 3, 2 3.1]
yuñjāthāṃ rāsabhaṃ yuvam ityadhvaryuṃ caitadyajamānaṃ cāhāsmin yāme vṛṣaṇvasū ityasmin karmaṇi vṛṣaṇvasū ity etad agnim bharantam asmayum ityagnim bharantam asmatpreṣitam ity etat tad rāsabhe vīryaṃ dadhāti | [ŚBM, 6, 3, 2 3.2]
athājam | [ŚBM, 6, 3, 2 4.1]
yoge yoge tavastaraṃ vāje vāje havāmaha ity annaṃ vai vājaḥ karmaṇi karmaṇi tavastaramanne 'nne havāmaha ityetat sakhāya indramūtaya itīndriyavantamūtaya ityetat tad aje vīryaṃ dadhāti | [ŚBM, 6, 3, 2 4.2]
tribhirabhimantrayate | [ŚBM, 6, 3, 2 5.1]
trivṛdagnir yāvānagniryāvatyasya mātrā tāvataivaiṣvetadvīryaṃ dadhāti | [ŚBM, 6, 3, 2 5.2]
athainānprāca utkramayati | [ŚBM, 6, 3, 2 6.1]
tadenametaiḥ paśubhir anvicchati nopaspṛśaty agnireṣa yatpaśavo nenmāyamagnir hinasaditi | [ŚBM, 6, 3, 2 6.2]
so 'śvamutkramayati | [ŚBM, 6, 3, 2 7.1]
pratūrvannehyavakrāmannaśastīr iti pāpmā vā aśastis tvaramāṇa ehy avakrāman pāpmānamity etad rudrasya gāṇapatyam mayobhūrehīti raudrā vai paśavo yā te devatā tasyai gāṇapatyam mayobhūr ehīty etat tad enam aśvenānvicchati | [ŚBM, 6, 3, 2 7.2]
atha rāsabham | [ŚBM, 6, 3, 2 8.1]
urvantarikṣaṃ vīhi svastigavyūtirabhayāni kṛṇvanniti yathaiva yajustathā bandhuḥ pūṣṇā sayujā sahetīyaṃ vai pūṣānayā sayujā sahetyetat tad enaṃ rāsabhenānvicchati | [ŚBM, 6, 3, 2 8.2]
athājam | [ŚBM, 6, 3, 2 9.1]
pṛthivyāḥ sadhasthādagnim purīṣyam aṅgirasvad ābhareti pṛthivyā upasthād agnim paśavyam agnivad ābharety etat tad enam ajenānvicchati | [ŚBM, 6, 3, 2 9.2]
tribhiranvicchati | [ŚBM, 6, 3, 2 10.1]
trivṛdagniryāvānagniryāvatyasya mātrā tāvataivainam etadanvicchati tribhiḥ purastād abhimantrayate tatṣaṭ ṣaḍṛtavaḥ saṃvatsaraḥ saṃvatsaro 'gnir yāvān agnir yāvatyasya mātrā tāvat tad bhavati | [ŚBM, 6, 3, 2 10.2]
{ŚBM, 6, 3, 3}
pradīptā ete 'gnayo bhavanti | [ŚBM, 6, 3, 3 1.1]
atha mṛdam accha yantīme vai lokā ete 'gnayas te yadā pradīptā athaita ime lokāḥ puro vā etadebhyo lokebhyo 'gre devāḥ karmānvaicchaṃs tad yad etānagnīnatītya mṛdamāharati tadenam puraibhyo lokebhyo 'nvicchati | [ŚBM, 6, 3, 3 1.2]
prāñco yanti | [ŚBM, 6, 3, 3 2.1]
prācī hi digagneḥ svāyām evainametad diśyanvicchati svāyāṃ diśi vindati | [ŚBM, 6, 3, 3 2.2]
te prayanti | [ŚBM, 6, 3, 3 3.1]
agnim purīṣyam aṅgirasvad acchema ity agnim paśavyam agnivad acchema ityetat | [ŚBM, 6, 3, 3 3.2]
athānaddhāpuruṣamīkṣate | [ŚBM, 6, 3, 3 4.1]
agnim purīṣyamaṅgirasvadbhariṣyāma ity agnim paśavyam agnivadbhariṣyāma ityetat tad enamanaddhāpuruṣeṇānvicchati | [ŚBM, 6, 3, 3 4.2]
atha valmīkavapā suṣirā vyadhve nihitā bhavati | [ŚBM, 6, 3, 3 5.1]
tāmanvīkṣata iyaṃ vai valmīkavapeyam u vā ime lokā etadvā enaṃ devā eṣu lokeṣu vigrāham aicchaṃs tathaivainamayam etad eṣu lokeṣu vigrāham icchati | [ŚBM, 6, 3, 3 5.2]
anvagniruṣasām agram akhyaditi | [ŚBM, 6, 3, 3 6.1]
tad enam uṣaḥsvaicchann anvahāni prathamo jātavedā iti tad enam ahaḥsvaicchann anu sūryasya purutrā ca raśmīniti tadenaṃ sūryasya raśmiṣvaicchann anu dyāvāpṛthivī ātatantheti tadenaṃ dyāvāpṛthivyoraicchaṃs tam avindaṃs tathaivainam ayametad vindati taṃ yadā parāpaśyaty atha tām avāsyaty āgacchanti mṛdam | [ŚBM, 6, 3, 3 6.2]
athāśvamabhimantrayate | [ŚBM, 6, 3, 3 7.1]
etadvai devā abruvan pāpmānam asyāpahanāmeti śramo vai pāpmā śramamasya pāpmānam apahanāmeti tasya śramam pāpmānam apāghnaṃs tathaivāsyāyam etacchramam pāpmānamapahanti | [ŚBM, 6, 3, 3 7.2]
āgatya vājyadhvānamiti | [ŚBM, 6, 3, 3 8.1]
āgato hyasyādhvā bhavati sarvā mṛdho vidhūnuta iti pāpmā vai mṛdhaḥ sarvānpāpmano vidhūnuta ity etat tasmād u haitadaśvaḥ syanttvā vidhūnute 'gniṃ sadhasthe mahati cakṣuṣā nicikīṣa itīdaṃ vai mahat sadhastham agnimasminmahati sadhasthe cakṣuṣā didṛkṣata ityetat | [ŚBM, 6, 3, 3 8.2]
athainamākramayati | [ŚBM, 6, 3, 3 9.1]
etadvā eṣa etaṃ devebhyo 'nuvidya prābravīd yathāyam ihevetyevam | [ŚBM, 6, 3, 3 9.2]
yad v evākramayati | [ŚBM, 6, 3, 3 10.1]
etadvai devā abibhayuryadvai na imamiha rakṣāṃsi nāṣṭrā na hanyuriti tasmā etaṃ vajram upariṣṭād abhigoptāram akurvann amumevādityam asau vā āditya eṣo 'śvas tathaivāsmā ayametaṃ vajramupariṣṭād abhigoptāraṃ karoti | [ŚBM, 6, 3, 3 10.2]
ākramya vājin | [ŚBM, 6, 3, 3 11.1]
pṛthivīmagnimiccha rucā tvamiti cakṣurvai rugākramya tvaṃ vājin pṛthivīmagnimiccha cakṣuṣety etad bhūmyā vṛttvāya no brūhi yataḥ khanema taṃ vayamiti bhūmes tat spāśayitvāya no brūhi yata enaṃ khanemetyetat | [ŚBM, 6, 3, 3 11.2]
athainamunmṛśati | [ŚBM, 6, 3, 3 12.1]
etadvā enaṃ devāḥ procivāṃsaṃ vīryeṇa samārdhayaṃs tathaivainam ayam etat procivāṃsaṃ vīryeṇa samardhayati dyauste pṛṣṭham pṛthivī sadhastham ātmāntarikṣaṃ samudro yonir itīttham asīttham asīty evaitadāha vikhyāya cakṣuṣā tvam abhitiṣṭha pṛtanyata iti vikhyāya cakṣuṣā tvam abhitiṣṭha sarvān pāpmana ity etan nopaspṛśati vajro vā aśvo nen māyaṃ vajro hinasaditi | [ŚBM, 6, 3, 3 12.2]
athainamutkramayati | [ŚBM, 6, 3, 3 13.1]
etadvai devā abruvan kim imam abhyutkramiṣyāma iti mahat saubhagamiti tam mahatsaubhagam abhyudakramayaṃs tathaivainam ayam etan mahat saubhagam abhyutkramayaty utkrāma mahate saubhagāyetyutkrāma mahat te saubhagam ityetat tasmād u haitad aśvaḥ paśūnām bhagitamo 'smād āsthānāditi yatraitat tiṣṭhasīty etad draviṇodā iti draviṇaṃ hyebhyo dadāti vājinniti vājī hyeṣa vayaṃ syāma sumatau pṛthivyā agniṃ khananta upasthe 'syā iti vayam asyai pṛthivyai sumatau syāmāgnim asyā upasthe khananta ityetat | [ŚBM, 6, 3, 3 13.2]
athainam utkrāntamabhimantrayate | [ŚBM, 6, 3, 3 14.1]
etadvā enaṃ devāḥ procivāṃsaṃ yathā dadivāṃsaṃ vandetaivamupāstuvann upāmahayaṃs tathaivainamayam etad upastauty upamahayatyudakramīdity uddhyakramīd draviṇodā iti draviṇaṃ hyebhyo dadāti vājyarveti vājī ca hyeṣo 'rvā cākaḥ sulokaṃ sukṛtam pṛthivyāmityakaraḥ sulokaṃ sukṛtam pṛthivyām ityetat tataḥ khanema supratīkam agnim iti tata enaṃ khanemetyetat supratīkam iti sarvato vā agniḥ supratīkaḥ svo ruhāṇā adhi nākam uttamam iti svargo vai loko nākaḥ svargaṃ lokaṃ rohanto 'dhi nākam uttamam ityetat taṃ dakṣiṇopasaṃkramayati yatretarau paśū bhavatas te dakṣiṇataḥ prāñcas tiṣṭhanti sa ya evāmutra dakṣiṇata sthānasya bandhuḥ so 'tra | [ŚBM, 6, 3, 3 14.2]
athopaviśya mṛdamabhijuhoti | [ŚBM, 6, 3, 3 15.1]
etadvai devā abruvaṃścetayadhvamiti citimicchateti vāva tadabruvaṃs te cetayamānā etāmāhutimapaśyaṃstāmajuhavus tāṃ hutvemāṃllokān ukhāmapaśyan | [ŚBM, 6, 3, 3 15.2]
te 'bruvan | [ŚBM, 6, 3, 3 16.1]
cetayadhvam eveti citimicchateti vāva tadabruvaṃs te cetayamānā etāṃ dvitīyām āhutim apaśyaṃs tāmajuhavus tāṃ hutvā viśvajyotiṣo 'paśyannetā devatā agniṃ vāyumādityam etā hyeva devatā viśvaṃ jyotis tathaivaitad yajamāna ete āhutī hutvemāṃśca lokānukhām paśyatyetāśca devatā viśvajyotiṣo vyatiṣaktābhyāṃ juhotīmāṃśca tallokān etāśca devatā vyatiṣajati | [ŚBM, 6, 3, 3 16.2]
yad v evaite āhutī juhoti | [ŚBM, 6, 3, 3 17.1]
mṛdaṃ ca tadapaśca prīṇāti te iṣṭvā prītvāthaine saṃbharati vyatiṣaktābhyām juhoti mṛdaṃ ca tadapaśca vyatiṣajati | [ŚBM, 6, 3, 3 17.2]
ājyena juhoti | [ŚBM, 6, 3, 3 18.1]
vajro vā ājyaṃ vajramevāsmā etadabhigoptāraṃ karoty atho reto vā ājyaṃ reta evaitatsiñcati sruveṇa vṛṣā vai sruvo vṛṣā vai retaḥ siñcati svāhākāreṇa vṛṣā vai svāhākāro vṛṣā vai retaḥ siñcati | [ŚBM, 6, 3, 3 18.2]
ā tvā jigharmi manasā ghṛteneti | [ŚBM, 6, 3, 3 19.1]
ā tvā juhomi manasā ca ghṛtena cetyetat pratikṣiyantam bhuvanāni viśveti pratyaṅ hyeṣa sarvāṇi bhuvanāni kṣiyati pṛthuṃ tiraścā vayasā bṛhantamiti pṛthurvā eṣa tiryaṅvayaso bṛhandhūmena vyaciṣṭhamanne rabhasaṃ dṛśānamity avakāśavantam annair annādaṃ dīpyamānam ityetat | [ŚBM, 6, 3, 3 19.2]
ā viśvataḥ pratyañcaṃ jigharmīti | [ŚBM, 6, 3, 3 20.1]
ā sarvataḥ pratyañcaṃ juhomīty etad arakṣasā manasā tajjuṣetety ahīḍamānena manasā tajjoṣayetetyetan maryaśrī spṛhayadvarṇo agniriti maryaśrīrhyeṣa spṛhayadvarṇo 'gnirnābhimṛśe tanvā jarbhurāṇa iti na hyeṣo 'bhimṛśe tanvā dīpyamāno bhavati | [ŚBM, 6, 3, 3 20.2]
dvābhyāmabhijuhoti | [ŚBM, 6, 3, 3 21.1]
dvipādyajamāno yajamāno 'gnir yāvānagniryāvatyasya mātrā tāvataivainam etad reto bhūtaṃ siñcaty āgneyībhyām agnimevaitadreto bhūtaṃ siñcati te yad āgneyyau tenāgnir atha yattriṣṭubhau tenendra aindrāgno 'gnir yāvān agniryāvatyasya mātrā tāvataivainametadreto bhūtaṃ siñcatīndrāgnī vai sarve devāḥ sarvadevatyo 'gnir yāvān agnir yāvatyasya mātrā tāvataivainam etad reto bhūtaṃ siñcati | [ŚBM, 6, 3, 3 21.2]
aśvasya pade juhoti | [ŚBM, 6, 3, 3 22.1]
agnireṣa yadaśvas tatho hāsyaite agnimatyevāhutī hute bhavataḥ | [ŚBM, 6, 3, 3 22.2]
athainam parilikhati | [ŚBM, 6, 3, 3 23.1]
mātrāmevāsmā etatkaroti yathaitāvānasītyevam | [ŚBM, 6, 3, 3 23.2]
yad v evainam parilikhati | [ŚBM, 6, 3, 3 24.1]
etadvai devā abibhayuryadvai na imamiha rakṣāṃsi nāṣṭrā na hanyuriti tasmā etām puram paryaśrayaṃs tathaivāsmā ayametām puram pariśrayatyabhryā vajro vā abhrir vajram evāsmā etad abhigoptāraṃ karoti sarvataḥ parilikhati sarvata evāsmā etaṃ vajram abhigoptāraṃ karoti triṣkṛtvaḥ parilikhati trivṛtam evāsmā etaṃ vajram abhigoptāraṃ karoti | [ŚBM, 6, 3, 3 24.2]
pari vājapatiḥ kaviḥ | [ŚBM, 6, 3, 3 25.1]
pari tvāgne puraṃ vayaṃ tvamagne dyubhirity agnimevāsmā etad upastutya varma karoti parivatībhiḥ parīva hi pura āgneyībhir agnipurām evāsmā etatkaroti sā haiṣāgnipurā dīpyamānā tiṣṭhati tisṛbhis tripuram evāsmā etatkaroti tasmād u haitat purām paramaṃ rūpaṃ yat tripuraṃ sa vai varṣīyasā varṣīyasā chandasā parāṃ parāṃ lekhāṃ varīyasīṃ karoti tasmāt purāṃ parā parā varīyasī lekhā bhavanti lekhā hi puraḥ | [ŚBM, 6, 3, 3 25.2]
athainamasyāṃ khanati | [ŚBM, 6, 3, 3 26.1]
etadvai devā abibhayur yad vai na imamiha rakṣāṃsi nāṣṭrā na hanyuriti tasmā imāmevātmānamakurvanguptyā ātmātmānaṃ gopsyatīti sā samambilā syāt tad asyeyamātmā bhavati yad v eva samambilā yonirvā iyaṃ reta idaṃ yadvai retaso yonimatiricyate 'muyā tadbhavatyatha yannyūnaṃ vyṛddhaṃ tad etadvai retasaḥ samṛddhaṃ yat samaṃbilaṃ catuḥsraktir eṣa kūpo bhavati catasro vai diśaḥ sarvābhya evainam etad digbhyaḥ khanati | [ŚBM, 6, 3, 3 26.2]
{ŚBM, 6, 4, 1}
athainamataḥ khanatyeva | [ŚBM, 6, 4, 1 1.1]
etadvā enaṃ devā anuvidyākhanaṃs tathaivainamayametadanuvidya khanati devasya tvā savituḥ prasave 'śvinorbāhubhyām pūṣṇo hastābhyām pṛthivyāḥ sadhasthādagnim purīṣyam aṅgirasvatkhanāmīti savitṛprasūta evainametadetābhirdevatābhiḥ pṛthivyā upasthādagnim paśavyamagnivatkhanati | [ŚBM, 6, 4, 1 1.2]
jyotiṣmantaṃ tvāgne supratīkamiti | [ŚBM, 6, 4, 1 2.1]
jyotiṣmānvā ayamagniḥ supratīko 'jasreṇa bhānunā dīdyatam ityajasreṇārciṣā dīpyamānamityetac chivam prajābhyo 'hiṃsantam pṛthivyāḥ sadhasthādagnim purīṣyamaṅgirasvatkhanāma iti śivam prajābhyo 'hiṃsantaṃ pṛthivyā upasthādagnim paśavyamagnivatkhanāma ityetat | [ŚBM, 6, 4, 1 2.2]
dvābhyāṃ khanati | [ŚBM, 6, 4, 1 3.1]
dvipādyajamāno yajamāno 'gnir yāvānagniryāvatyasya mātrā tāvataivainametatkhanaty atho dvayaṃ hyevaitadrūpam mṛccāpaśca | [ŚBM, 6, 4, 1 3.2]
sa vai khanāmi khanāma iti khanati | [ŚBM, 6, 4, 1 4.1]
khanāmīti vā etaṃ prajāpatir akhanat khanāma iti devās tasmāt khanāmi khanāma iti | [ŚBM, 6, 4, 1 4.2]
sa vā abhryā khanan | [ŚBM, 6, 4, 1 5.1]
vācā khanāmi khanāma ityāha vāgvā abhrir ārambhāyaiveyaṃ vaiṇavī kriyate vācā vā etam abhryā devā akhanaṃs tathaivainam ayametad vācaivābhryā khanati | [ŚBM, 6, 4, 1 5.2]
athainaṃ kṛṣṇājine saṃbharati | [ŚBM, 6, 4, 1 6.1]
yajño vai kṛṣṇājinaṃ yajña evainam etat saṃbharati lomataśchandāṃsi vai lomāni chandaḥsvevainam etat saṃbharati tattūṣṇīmupastṛṇāti yajño vai kṛṣṇājinam prajāpatirvai yajño 'nirukto vai prajāpatir uttaratas tasyopari bandhuḥ prācīnagrīve taddhi devatrā | [ŚBM, 6, 4, 1 6.2]
athainaṃ puṣkaraparṇe saṃbharati | [ŚBM, 6, 4, 1 7.1]
yonirvai puṣkaraparṇaṃ yonau tadretaḥ siñcati yadvai yonau retaḥ sicyate tat prajaniṣṇu bhavati tan mantreṇopastṛṇāti vāgvai mantro vākpuṣkaraparṇam | [ŚBM, 6, 4, 1 7.2]
apām pṛṣṭhamasi yoniragneriti | [ŚBM, 6, 4, 1 8.1]
apāṃ hyetatpṛṣṭhaṃ yonirhyetadagneḥ samudram abhitaḥ pinvamānamiti samudro hyetadabhitaḥ pinvate vardhamāno mahāṁ ā ca puṣkara iti vardhamāno mahīyasva puṣkara ityetaddivo mātrayā varimṇā prathasvetyanuvimārṣṭy asau vā āditya eṣo 'gnir no haitamanyo divo varimā yantum arhati dyaur bhūtvainaṃ yacchetyevaitad āha | [ŚBM, 6, 4, 1 8.2]
taduttaraṃ kṛṣṇājinād upastṛṇāti | [ŚBM, 6, 4, 1 9.1]
yajño vai kṛṣṇājinamiyaṃ vai kṛṣṇājinam iyam u vai yajño 'syāṃ hi yajñastāyate dyauṣpuṣkaraparṇam āpo vai dyaur āpaḥ puṣkaraparṇamuttaro vā asāvasyai | [ŚBM, 6, 4, 1 9.2]
athaine abhimṛśati | [ŚBM, 6, 4, 1 10.1]
saṃjñāmevābhyāmetatkaroti śarma ca stho varma ca stha iti śarma ca hyasyaite varma cācchidre bahule ubhe ityachidre hyete bahule ubhe vyacasvatī saṃvasāthām ityavakāśavatī saṃvasāthām ityetad bhṛtamagnim purīṣyamiti bibhṛtamagnim paśavyamityetat | [ŚBM, 6, 4, 1 10.2]
saṃvasāthāṃ svarvidā | [ŚBM, 6, 4, 1 11.1]
samīcī urasā tmaneti saṃvasāthāmenaṃ svarvidā samīcī urasā cātmanā cetyetad agnim antarbhariṣyantī jyotiṣmantamajasramidityasau vā āditya eṣo 'gniḥ sa eṣa jyotiṣmānajasrastamete antarā bibhṛtas tasmādāha jyotiṣmantam ajasramiditi | [ŚBM, 6, 4, 1 11.2]
dvābhyāmabhimṛśati | [ŚBM, 6, 4, 1 12.1]
dvipādyajamāno yajamāno 'gniryāvānagniryāvatyasya mātrā tāvataivābhyāmetatsaṃjñāṃ karoty atho dvayaṃ hyevaitadrūpaṃ kṛṣṇājinaṃ ca puṣkaraparṇaṃ ca | [ŚBM, 6, 4, 1 12.2]
{ŚBM, 6, 4, 2}
atha mṛtpiṇḍamabhimṛśati | [ŚBM, 6, 4, 2 1.1]
purīṣyo 'sīti paśavyo 'sītyetadviśvabharā ityeṣa hīdaṃ sarvam bibhartyatharvā tvā prathamo niramanthad agna iti prāṇo vā atharvā prāṇo vā etam agre niramanthat tad yo 'sāvagre 'gnir asṛjyata so 'sīti tad āha tam evainam etat karoti | [ŚBM, 6, 4, 2 1.2]
athainam parigṛhṇāti | [ŚBM, 6, 4, 2 2.1]
abhryā ca dakṣiṇato hastena ca hastenaivottaratas tvāmagne puṣkarādadhyatharvā niramanthatety āpo vai puṣkaram prāṇo 'tharvā prāṇo vā etamagre 'dbhyo niramanthan mūrdhno viśvasya vāghata ityasya sarvasya mūrdhna ityetat | [ŚBM, 6, 4, 2 2.2]
tam u tvā dadhyaṅṅṛṣiḥ | [ŚBM, 6, 4, 2 3.1]
putra īdhe atharvaṇa iti vāgvai dadhyaṅṅātharvaṇaḥ sa enaṃ tata ainddha vṛtrahanam puraṃdaramiti pāpmā vai vṛtraḥ pāpmahanam puraṃdaramityetat | [ŚBM, 6, 4, 2 3.2]
tam u tvā pāthyo vṛṣā | [ŚBM, 6, 4, 2 4.1]
samīdhe dasyuhantamamiti mano vai pāthyo vṛṣā sa enaṃ tata ainddha dhanaṃjayaṃ raṇe raṇa iti yathaiva yajustathā bandhuḥ | [ŚBM, 6, 4, 2 4.2]
gāyatrībhiḥ | [ŚBM, 6, 4, 2 5.1]
prāṇo gāyatrī prāṇamevāsminnetaddadhāti tisṛbhis trayo vai prāṇāḥ prāṇa udāno vyānas tān evāsminnetaddadhāti tāsāṃ nava padāni nava vai prāṇāḥ sapta śīrṣannavāñcau dvau tānevāsminnetaddadhāti | [ŚBM, 6, 4, 2 5.2]
athaite triṣṭubhā uttare bhavataḥ | [ŚBM, 6, 4, 2 6.1]
ātmā vai triṣṭubātmānamevāsyaitābhyāṃ saṃskaroti sīda hota sva u loke cikitvānityagnirvai hotā tasyaiṣa svo loko yatkṛṣṇājinaṃ cikitvāniti vidvānityetat sādayā yajñaṃ sukṛtasya yonāviti kṛṣṇājinaṃ vai sukṛtasya yonir devāvīrdevānhaviṣā yajāsīti devaḥ san devān avanhaviṣā yajāsītyetad agre bṛhadyajamāne vayo dhā iti yajamānāyāśiṣam āśāste | [ŚBM, 6, 4, 2 6.2]
ni hotā hotṛṣadane vidāna iti | [ŚBM, 6, 4, 2 7.1]
agnirvai hotā kṛṣṇājinaṃ hotṛṣadanaṃ vidāna iti vidvānityetat tveṣo dīdivān asadatsudakṣa iti tveṣo dīpyamāno 'sadatsudakṣa ityetad adabdhavratapramatirvasiṣṭha ity adabdhavratapramatir hyeṣa vasiṣṭhaḥ sahasrambharaḥ śucijihvo agniriti sarvaṃ vai sahasraṃ sarvambharaḥ śucijihvo 'gnir ityetad dvābhyām āgneyībhyāṃ triṣṭubbhyāṃ tasyokto bandhuḥ | [ŚBM, 6, 4, 2 7.2]
athaiṣā bṛhatyuttamā bhavati | [ŚBM, 6, 4, 2 8.1]
bṛhatīṃ vā eṣa saṃcito 'bhisaṃpadyate yādṛgvai yonau retaḥ sicyate tādṛgjāyate tadyadetāmatra bṛhatīṃ karoti tasmādeṣa saṃcito bṛhatīmabhisaṃpadyate | [ŚBM, 6, 4, 2 8.2]
saṃsīdasva mahāṁ asīti | [ŚBM, 6, 4, 2 9.1]
idamevaitadretaḥ siktaṃ saṃsādayati tasmādyonau retaḥ siktaṃ saṃsīdati śocasva devavītama iti dīpyasva devavītama ityetad vi dhūmamagne aruṣam miyedhya sṛja praśasta darśatamiti yadā vā eṣa samidhyate 'thaiṣa dhūmamaruṣaṃ visṛjate darśatamiti dadṛśa iva hyeṣaḥ | [ŚBM, 6, 4, 2 9.2]
tāḥ ṣaṭ sampadyante | [ŚBM, 6, 4, 2 10.1]
ṣaḍ ṛtavaḥ saṃvatsaraḥ saṃvatsaro 'gnir yāvānagniryāvatyasya mātrā tāvattadbhavati yad v eva saṃvatsaramabhisaṃpadyate tad bṛhatīmabhisaṃpadyate bṛhatī hi saṃvatsaro dvādaśa paurṇamāsyo dvādaśāṣṭakā dvādaśāmāvāsyās tat ṣaṭtriṃśat ṣaṭtriṃśadakṣarā bṛhatī taṃ dakṣiṇata udañcamāharati dakṣiṇato vā udagyonau retaḥ sicyata eṣo 'syaitarhi yonir avicchedam āharati retaso 'vicchedāya | [ŚBM, 6, 4, 2 10.2]
{ŚBM, 6, 4, 3}
atha tatrāpa upaninayati | [ŚBM, 6, 4, 3 1.1]
yadvā asyai kṣataṃ yadviliṣṭam adbhirvai tatsaṃdhīyate 'dbhirevāsyā etatkṣataṃ viliṣṭaṃ saṃtanoti saṃdadhāti | [ŚBM, 6, 4, 3 1.2]
apo devīrupasṛja | [ŚBM, 6, 4, 3 2.1]
madhumatīr ayakṣmāya prajābhya iti raso vai madhu rasavatīr ayakṣmatvāya prajābhya ityetat tāsām āsthānād ujjihatām oṣadhayaḥ supippalā ity apāṃ vā āsthānādujjihata oṣadhayaḥ supippalāḥ | [ŚBM, 6, 4, 3 2.2]
athaināṃ vāyunā saṃdadhāti | [ŚBM, 6, 4, 3 3.1]
yadvā asyai kṣataṃ yadviliṣṭaṃ vāyunā vai tatsaṃdhīyate vāyunaivāsyā etat kṣataṃ viliṣṭaṃ saṃtanoti saṃdadhāti | [ŚBM, 6, 4, 3 3.2]
saṃ te vāyurmātariśvā dadhātviti | [ŚBM, 6, 4, 3 4.1]
ayaṃ vai vāyurmātariśvā yo 'yam pavata uttānāyā hṛdayaṃ yadvikastam ity uttānāyā hyasyā etaddhṛdayaṃ vikastaṃ yo devānāṃ carasi prāṇathenety eṣa hi sarveṣāṃ devānāṃ carati prāṇathena kasmai deva vaṣaḍastu tubhyamiti prajāpatirvai kastasmā evaitadimāṃ vaṣaṭkaroti no haitāvatyanyāhutir asti yathaiṣā | [ŚBM, 6, 4, 3 4.2]
athaināṃ digbhiḥ saṃdadhāti | [ŚBM, 6, 4, 3 5.1]
yadvā asyai kṣataṃ yadviliṣṭaṃ digbhir vai tat saṃdhīyate digbhirevāsyā etatkṣataṃ viliṣṭaṃ saṃtanoti saṃdadhāti sa imāṃ cemāṃ ca diśau saṃdadhāti tasmādete diśau saṃhite athemāṃ cemāṃ ca tasmād v evaite saṃhite ityagre 'theti athetyatheti taddakṣiṇāvṛttaddhi devatrānayānayā vai bheṣajaṃ kriyate 'nayaivainām etad bhiṣajyati | [ŚBM, 6, 4, 3 5.2]
atha kṛṣṇājinaṃ ca puṣkaraparṇaṃ ca samudgṛhṇāti | [ŚBM, 6, 4, 3 6.1]
yonirvai puṣkaraparṇaṃ yonyā tadretaḥ siktaṃ samudgṛhṇāti tasmādyonyā retaḥ siktaṃ samudgṛhyate sujāto jyotiṣā saha śarma varūthamāsadatsvariti sujāto hyeṣa jyotiṣā saha śarma caitadvarūthaṃ ca svaścāsīdati | [ŚBM, 6, 4, 3 6.2]
athainamupanahyati | [ŚBM, 6, 4, 3 7.1]
yonau tadreto yunakti tasmādyonau reto yuktaṃ na niṣpadyate yoktreṇa yoktreṇa hi yogyaṃ yuñjanti mauñjena trivṛtā tasyokto bandhuḥ | [ŚBM, 6, 4, 3 7.2]
tatparyasyati | [ŚBM, 6, 4, 3 8.1]
vāso agne viśvarūpaṃ saṃ vyayasva vibhāvasaviti varuṇyā vai yajñe rajjur avaruṇyam evainad etat kṛtvā yathā vāsaḥ paridhāpayedevam paridhāpayati | [ŚBM, 6, 4, 3 8.2]
athainamādāyottiṣṭhati | [ŚBM, 6, 4, 3 9.1]
asau vā āditya eṣo 'gnir amuṃ tad ādityam utthāpayaty ud u tiṣṭha svadhvaretyadhvaro vai yajña ud u tiṣṭha suyajñiyetyetad avā no devyā dhiyeti yā te daivī dhīstayā no 'vetyetad dṛśe ca bhāsā bṛhatā suśukvanir iti darśanāya ca bhāsā bṛhatā suśukvanir ity etad āgne yāhi suśastibhiriti ye voḍhāras te suśastaya āgne yāhi voḍhṛbhir ityetat | [ŚBM, 6, 4, 3 9.2]
athainamita ūrdhvam prāñcam pragṛhṇāti | [ŚBM, 6, 4, 3 10.1]
asau vā āditya eṣo 'gnir amuṃ tadādityamita ūrdhvam prāñcaṃ dadhāti tasmādasāvāditya ita ūrdhvaḥ prāṅ dhīyata ūrdhva ū ṣu ṇa ūtaye tiṣṭhā devo na saviteti yathaiva yajus tathā bandhur ūrdhvo vājasya sanitetyūrdhvo vā eṣa tiṣṭhanvājamannaṃ sanoti yad añjibhir vāghadbhir vihvayāmaha iti raśmayo vā etasyāñjayo vāghatas tān etad āha parobāhu pragṛhṇāti parobāhu hyeṣa ito 'thainam upāvaharati tam upāvahṛtyoparinābhi dhārayati tasyopari bandhuḥ | [ŚBM, 6, 4, 3 10.2]
{ŚBM, 6, 4, 4}
hasta eṣa bhavatyatha paśūn abhimantrayate | [ŚBM, 6, 4, 4 1.1]
etadvā eṣu devāḥ saṃbhariṣyantaḥ purastād vīryam adadhus tathaivaiṣvayametat saṃbhariṣyanpurastādvīryaṃ dadhāti | [ŚBM, 6, 4, 4 1.2]
so 'śvamabhimantrayate | [ŚBM, 6, 4, 4 2.1]
sa jāto garbho asi rodasyoritīme vai dyāvāpṛthivī rodasī tayoreṣa jāto garbho 'gne cārurvibhṛta oṣadhīṣviti sarvāsu hyeṣa cārurvibhṛta oṣadhiṣu citraḥ śiśuḥ pari tamāṃsyaktūniti citro vā eṣa śiśuḥ pareṇa tamāṃsyaktūnatirocate pra mātṛbhyo adhi kanikradadgā ity oṣadhayo vā etasya mātaras tābhya eṣa kanikradat praiti tad aśve vīryaṃ dadhāti | [ŚBM, 6, 4, 4 2.2]
atha rāsabham | [ŚBM, 6, 4, 4 3.1]
sthiro bhava vīḍvaṅga āśurbhava vājyarvanniti sthiraśca bhava vīḍvaṅgaścāśuśca bhava vājī cārvann ityetat pṛthurbhava suṣadastvamagneḥ purīṣavāhaṇa iti pṛthurbhava suśīmastvamagneḥ paśavyavāhana ityetat tad rāsabhe vīryaṃ dadhāti | [ŚBM, 6, 4, 4 3.2]
athājam | [ŚBM, 6, 4, 4 4.1]
śikhā bhava prajābhyo mānuṣībhyastvamaṅgira ity aṅgirā vā agnirāgneyo 'jaḥ śamayatyevainametad ahiṃsāyai mā dyāvāpṛthivī abhiśocīrmāntarikṣam mā vanaspatīn ityetat sarvam mā hiṃsīrityetat tad aje vīryaṃ dadhāti | [ŚBM, 6, 4, 4 4.2]
tribhirabhimantrayate | [ŚBM, 6, 4, 4 5.1]
trivṛdagnir yāvānagniryāvatyasya mātrā tāvataivaiṣvetad vīryaṃ dadhāti | [ŚBM, 6, 4, 4 5.2]
athainameteṣām paśūnāmupariṣṭāt pragṛhṇāti | [ŚBM, 6, 4, 4 6.1]
tad enam etaiḥ paśubhiḥ saṃbharati nopaspṛśati vajro vai paśavo reta idaṃ nedidaṃ reto vajreṇa hinasānīty atho agnirayam paśava ime nedayamagnirimānpaśūnhinasaditi | [ŚBM, 6, 4, 4 6.2]
tamaśvasyopariṣṭātpragṛhṇāti | [ŚBM, 6, 4, 4 7.1]
praitu vājī kanikradaditi praitu vājī kanikradyamāna ityetan nānadad rāsabhaḥ patveti tadaśvasya yajuṣi rāsabhaṃ nirāha tadrāsabhe śucaṃ dadhāti bharannagnim purīṣyam mā pādyāyuṣaḥ pureti bharannagnim paśavyaṃ mo asmātkarmaṇaḥ purā pādītyetat tad enamaśvena saṃbharati | [ŚBM, 6, 4, 4 7.2]
atha rāsabhasya | [ŚBM, 6, 4, 4 8.1]
vṛṣāgniṃ vṛṣaṇam bharanniti vṛṣā vā agnir vṛṣā rāsabhaḥ sa vṛṣā vṛṣāṇam bharaty apāṃ garbhaṃ samudriyamity apāṃ hyeṣa garbhaḥ samudriyas tadenaṃ rāsabhena saṃbharati | [ŚBM, 6, 4, 4 8.2]
athāpādatte | [ŚBM, 6, 4, 4 9.1]
agna āyāhi vītaya ity avitava ityetat tad enam brahmaṇā yajuṣaitasmācchaudrād varṇād apādatte | [ŚBM, 6, 4, 4 9.2]
athājasya | [ŚBM, 6, 4, 4 10.1]
ṛtaṃ satyamṛtaṃ satyamityayaṃ vā agnirṛtamasāvādityaḥ satyaṃ yadi vāsāv ṛtam ayaṃ satyam ubhayam v etad ayamagnis tasmādāhartaṃ satyamṛtaṃ satyamiti tadenamajena saṃbharati | [ŚBM, 6, 4, 4 10.2]
tribhiḥ saṃbharati | [ŚBM, 6, 4, 4 11.1]
trivṛdagnir yāvānagniryāvatyasya mātrā tāvataivainametatsaṃbharati tribhiḥ purastādabhimantrayate tatṣaṭ tasyokto bandhuḥ | [ŚBM, 6, 4, 4 11.2]
athaitānpaśūnāvartayanti | [ŚBM, 6, 4, 4 12.1]
teṣāmajaḥ prathama etyatha rāsabho 'thāśvo 'theto yatāmaśvaḥ prathama etyatha rāsabho 'thājaḥ kṣatraṃ vā anvaśvo vaiśyaṃ ca śūdraṃ cānu rāsabho brāhmaṇamajaḥ | [ŚBM, 6, 4, 4 12.2]
tadyadito yatām | [ŚBM, 6, 4, 4 13.1]
aśvaḥ prathama eti tasmāt kṣatriyam prathamaṃ yantamitare trayo varṇāḥ paścādanuyanty atha yadamuta āyatāmajaḥ prathama eti tasmādbrāhmaṇam prathamaṃ yantamitare trayo varṇāḥ paścādanuyantyatha yannaiveto yatāṃ nāmuto rāsabhaḥ prathama eti tasmānna kadācana brāhmaṇaśca kṣatriyaśca vaiśyaṃ ca śūdraṃ ca paścād anvitas tasmād evaṃ yantyapāpavasyasāyātho brahmaṇā caivaitat kṣatreṇa caitau varṇāvabhitaḥ parigṛhṇīte 'napakramiṇau kurute | [ŚBM, 6, 4, 4 13.2]
athānaddhāpuruṣamīkṣate | [ŚBM, 6, 4, 4 14.1]
agnim purīṣyamaṅgirasvadbharāma ity agnim paśavyamagnivadbharāma ityetat tadenam anaddhāpuruṣeṇa saṃbharati | [ŚBM, 6, 4, 4 14.2]
tamajasyopariṣṭātpragṛhṇannaiti | [ŚBM, 6, 4, 4 15.1]
āgneyo vā ajaḥ svenaivainametadātmanā svayā devatayā saṃbharaty atho brahma vā ajo brahmaṇaivainametatsaṃbharati | [ŚBM, 6, 4, 4 15.2]
athainamupāvaharati | [ŚBM, 6, 4, 4 16.1]
oṣadhayaḥ pratimodadhvamagnimetaṃ śivamāyantamabhyatra yuṣmā ityetaddhaitasmādāyata oṣadhayo bibhyati yadvai no 'yaṃ na hiṃsyāditi tābhya evainametacchamayati pratyenam modadhvaṃ śivo vo 'bhyaiti na vo hiṃsiṣyatīti vyasyanviśvā anirā amīvā niṣīdanno apa durmatiṃ jahīti vyasyanviśvā anirāścāmīvāśca niṣīdanno 'pa sarvaṃ pāpmānaṃ jahītyetat | [ŚBM, 6, 4, 4 16.2]
oṣadhayaḥ pratigṛbhṇīta | [ŚBM, 6, 4, 4 17.1]
puṣpavatīḥ supippalā ityetaddhaitāsāṃ samṛddhaṃ rūpaṃ yatpuṣpavatyaḥ supippalāḥ samṛddhā enam pratigṛhṇītetyetadayaṃ vo garbha ṛtviyaḥ pratnaṃ sadhasthamāsadadityayaṃ vo garbha ṛtavyaḥ sanātanaṃ sadhasthamāsadadityetat | [ŚBM, 6, 4, 4 17.2]
dvābhyāmupāvaharati | [ŚBM, 6, 4, 4 18.1]
dvipādyajamāno yajamāno 'gnir yāvānagniryāvatyasya mātrā tāvataivainametad upāvaharati taṃ dakṣiṇata udañcamupāvaharati tasyokto bandhur uddhatamavokṣitam bhavati yatrainamupāvaharatyuddhate vā avokṣite 'gnim ādadhati sikatā upakīrṇā bhavanti tāsāmupari bandhuḥ | [ŚBM, 6, 4, 4 18.2]
pariśritam bhavati | [ŚBM, 6, 4, 4 19.1]
etadvai devā abibhayuryadvai na imamiha rakṣāṃsi nāṣṭrā na hanyuriti tasmā etām puram paryaśrayaṃstathaivāsmā ayametām puram pariśrayaty atho yonirvā iyaṃ reta idaṃ tira iva vai yonau retaḥ sicyate yonirūpam etat kriyate tasmādapi svayā jāyayā tira ivaiva cicariṣati | [ŚBM, 6, 4, 4 19.2]
athainaṃ viṣyati | [ŚBM, 6, 4, 4 20.1]
tad yad evāsyātropanaddhasya saṃśucyati tām evāsmād etacchucam bahirdhā dadhāty atho etasyā evainametadyoneḥ prajanayati | [ŚBM, 6, 4, 4 20.2]
vi pājasā pṛthunā śośucāna iti | [ŚBM, 6, 4, 4 21.1]
vi pājasā pṛthunā dīpyamāna ityetad bādhasva dviṣo rakṣaso amīvā iti bādhasva sarvānpāpmana ityetat suśarmaṇo bṛhataḥ śarmaṇi syāmagnerahaṃ suhavasya praṇītāvityāśiṣamāśāste | [ŚBM, 6, 4, 4 21.2]
athājalomānyācchidya | [ŚBM, 6, 4, 4 22.1]
udīcaḥ prācaḥ paśūnprasṛjatyeṣā hobhayeṣāṃ devamanuṣyāṇāṃ digyadudīcī prācy etasyāṃ taddiśi paśūndadhāti tasmādubhaye devamanuṣyāḥ paśūnupajīvanti | [ŚBM, 6, 4, 4 22.2]
{ŚBM, 6, 5, 1}
parṇakaṣāyaniṣpakvā etā āpo bhavanti | [ŚBM, 6, 5, 1 1.1]
sthemne nveva yad v eva parṇakaṣāyeṇa somo vai parṇaścandramā u vai soma etad u vā ekamagnirūpam etasyaivāgnirūpasyopāptyai | [ŚBM, 6, 5, 1 1.2]
tā upasṛjati | [ŚBM, 6, 5, 1 2.1]
āpo hi ṣṭhā mayobhuva iti yāṃ vai devatāmṛgabhyanūktā yāṃ yajuḥ saiva devatā sark so devatā tadyajus tā haitā āpa evaiṣa tṛcas tad yā amūr āpa ekaṃ rūpaṃ samadṛśyanta tā etāstadevaitadrūpaṃ karoti | [ŚBM, 6, 5, 1 2.2]
atha phenaṃ janayitvānvavadadhāti | [ŚBM, 6, 5, 1 3.1]
yadeva tatpheno dvitīyaṃ rūpamasṛjyata tadevaitadrūpaṃ karoty atha yāmeva tatra mṛdaṃ saṃyauti saiva mṛd yat tat tṛtīyaṃ rūpamasṛjyataitebhyo vā eṣa rūpebhyo 'gre 'sṛjyata tebhya evainametajjanayati | [ŚBM, 6, 5, 1 3.2]
athājalomaiḥ saṃsṛjati | [ŚBM, 6, 5, 1 4.1]
sthemne nveva yad v evājalomair etadvā enaṃ devāḥ paśubhyo 'dhi samabharaṃstathaivainam ayametatpaśubhyo 'dhi saṃbharati tad yad ajalomair evāje hi sarveṣām paśūnāṃ rūpam atha yalloma loma hi rūpam | [ŚBM, 6, 5, 1 4.2]
mitraḥ saṃsṛjya | [ŚBM, 6, 5, 1 5.1]
pṛthivīm bhūmiṃ ca jyotiṣā saheti prāṇo vai mitraḥ prāṇo vā etadagre karmākarot sujātaṃ jātavedasam ayakṣmāya tvā saṃsṛjāmi prajābhya iti yathaiva yajustathā bandhuḥ | [ŚBM, 6, 5, 1 5.2]
athaitattrayam piṣṭam bhavati | [ŚBM, 6, 5, 1 6.1]
śarkarāśmāyorasas tena saṃsṛjati sthemne nveva yad v eva tenaitāvatī vā iyam agre 'sṛjyata tadyāvatīyamagre 'sṛjyata tāvatīmevaināmetatkaroti | [ŚBM, 6, 5, 1 6.2]
rudrāḥ saṃsṛjya | [ŚBM, 6, 5, 1 7.1]
pṛthivīm bṛhajjyotiḥ samīdhira ityasau vā āditya eṣo 'gnir etadvai tadrudrāḥ saṃsṛjya pṛthivīm bṛhajjyotiḥ samīdhire teṣām bhānurajasra icchukro deveṣu rocata ity eṣa vā eṣām bhānurajasraḥ śukro deveṣu rocate | [ŚBM, 6, 5, 1 7.2]
dvābhyāṃ saṃsṛjati | [ŚBM, 6, 5, 1 8.1]
dvipādyajamāno yajamāno 'gnir yāvānagniryāvatyasya mātrā tāvataivainametatsaṃsṛjati | [ŚBM, 6, 5, 1 8.2]
atha prayauti | [ŚBM, 6, 5, 1 9.1]
saṃsṛṣṭāṃ vasubhī rudrairiti saṃsṛṣṭā hyeṣā vasubhiśca bhavati yanmitreṇa tadvasubhir yad rudraistadrudrair dhīraiḥ karmaṇyām mṛdamiti dhīrā hi te karmaṇyo iyam mṛddhastābhyām mṛdvīṃ kṛtvā sinīvālī kṛṇotu tāmiti vāgvai sinīvālī saināṃ hastābhyām mṛdvīṃ kṛtvā karotvityetat | [ŚBM, 6, 5, 1 9.2]
sinīvālī sukapardā sukurīrā svaupaśeti | [ŚBM, 6, 5, 1 10.1]
yoṣā vai sinīvāly etad u vai yoṣāyai samṛddhaṃ rūpaṃ yat sukapardā sukurīrā svaupaśā samardhayatyevaināmetatsā tubhyamadite mahyokhāṃ dadhātu hastayoritīyaṃ vā aditir mahyasyai tad āha | [ŚBM, 6, 5, 1 10.2]
ukhāṃ kṛṇotu | [ŚBM, 6, 5, 1 11.1]
śaktyā bāhubhyāmaditirdhiyeti śaktyā ca hi karoti bāhubhyāṃ ca dhiyā ca mātā putraṃ yathopasthe sāgnim bibhartu garbha eti yathā mātā putramupasthe bibhṛyādevamagniṃ garbhe bibhartvityetat | [ŚBM, 6, 5, 1 11.2]
tribhiḥ prayauti | [ŚBM, 6, 5, 1 12.1]
trivṛd agnir yāvānagniryāvatyasya mātrā tāvataivainam etat prayauti dvābhyāṃ saṃsṛjati tat pañca pañcacitiko 'gniḥ pañcartavaḥ saṃvatsaraḥ saṃvatsaro 'gnir yāvānagniryāvatyasya mātrā tāvattadbhavati tribhir apa upasṛjati tadaṣṭāvaṣṭākṣarā gāyatrī gāyatro 'gnir yāvānagniryāvatyasya mātrā tāvat tad bhavaty atho 'ṣṭākṣarā vā iyam agre 'sṛjyata tad yāvatīyam agre 'sṛjyata tāvatīm evainām etat karoti | [ŚBM, 6, 5, 1 12.2]
{ŚBM, 6, 5, 2}
atha mṛtpiṇḍamapādatte | [ŚBM, 6, 5, 2 1.1]
yāvantaṃ nidhaye 'laṃ manyate makhasya śiro 'sīti yajño vai makhas tasyaitacchira āhavanīyo vai yajñasya śira āhavanīyam u vā etaṃ ceṣyanbhavati tasmādāha makhasya śiro 'sīti | [ŚBM, 6, 5, 2 1.2]
yad v evāha makhasya śiro 'sīti | [ŚBM, 6, 5, 2 2.1]
jāyata eṣa etadyaccīyate śīrṣato vai mukhato jāyamāno jāyate śīrṣato mukhato jāyamāno jāyātā iti | [ŚBM, 6, 5, 2 2.2]
tam prathayati | [ŚBM, 6, 5, 2 3.1]
vasavastvā kṛṇvantu gāyatreṇa chandasāṅgirasvadityayaṃ haiṣa loko nidhis tam etad vasavo gāyatreṇa chandasākurvaṃstathaivainamayametadgāyatreṇa chandasā karotyaṅgirasvaditi prāṇo vā aṅgirā dhruvāsīti sthirāsīty etad atho pratiṣṭhitāsīti pṛthivyasīti pṛthivī hyeṣa nidhir dhārayā mayi prajāṃ rāyaspoṣaṃ gaupatyaṃ suvīryaṃ sajātānyajamānāyetyetad vai vasava imaṃ lokaṃ kṛtvā tasminnetām āśiṣam āśāsata tathaivaitad yajamāna imaṃ lokaṃ kṛtvā tasminnetām āśiṣam āśāste tāṃ prādeśamātrīṃ kṛtvāthāsyai sarvatastīram unnayati | [ŚBM, 6, 5, 2 3.2]
atha pūrvamuddhimādadhāti | [ŚBM, 6, 5, 2 4.1]
rudrāstvā kṛṇvantu traiṣṭubhena chandasāṅgirasvadityantarikṣaṃ haiṣa uddhistam etad rudrāstraiṣṭubhena chandasākurvaṃstathaivainamayametattraiṣṭubhena chandasā karotyaṅgirasvaditi prāṇo vā aṅgirā dhruvāsīti sthirāsītyetad atho pratiṣṭhitāsītyantarikṣamasītyantarikṣaṃ hyeṣa uddhir dhārayā mayi | [ŚBM, 6, 5, 2 4.2]
athottaramuddhimādadhāti | [ŚBM, 6, 5, 2 5.1]
ādityāstvā kṛṇvantu jāgatena chandasāṅgirasvaditi dyaurhaiṣa uddhis tametad ādityā jāgatena chandasākurvaṃstathaivainamayametajjāgatena chandasā karotyaṅgirasvaditi prāṇo vā aṅgirā dhruvāsīti sthirāsītyetad atho pratiṣṭhitāsīti dyaurasīti dyaurhyeṣa uddhir dhārayā mayi prajāṃ rāyaspoṣaṃ gaupatyaṃ suvīryaṃ sajātān yajamānāyetyetad vā ādityā divaṃ kṛtvā tasyāṃ etām āśiṣam āśāsata tathaivaitad yajamāno divaṃ kṛtvā tasyām etām āśiṣamāśāste | [ŚBM, 6, 5, 2 5.2]
athaitena caturthena yajuṣā karoti | [ŚBM, 6, 5, 2 6.1]
viśve tvā devā vaiśvānarāḥ kṛṇvantvānuṣṭubhena chandasāṅgirasvaditi diśo haitadyajuretadvai viśve devā vaiśvānarā eṣu lokeṣūkhāyāmetena caturthena yajuṣā diśo 'dadhus tathaivaitad yajamāna eṣu lokeṣūkhāyāmetena caturthena yajuṣā diśo dadhātyaṅgirasvaditi prāṇo vā aṅgirā dhruvāsīti sthirāsītyetad atho pratiṣṭhitāsīti diśo 'sīti diśo hyetad yajur dhārayā mayi prajāṃ rāyaspoṣaṃ gaupatyaṃ suvīryaṃ sajātān yajamānāyetyetad vai viśve devā vaiśvānarā diśaḥ kṛtvā tāsvetām āśiṣamāśāsata tathaivaitad yajamāno diśaḥ kṛtvā tāsvetāmāśiṣamāśāste | [ŚBM, 6, 5, 2 6.2]
tenaitenāntarataśca bāhyataśca karoti | [ŚBM, 6, 5, 2 7.1]
tasmādeṣāṃ lokānāmantarataśca bāhyataśca diśo 'parimitametena karotyaparimitā hi diśaḥ | [ŚBM, 6, 5, 2 7.2]
tām prādeśamātrīmevordhvāṃ karoti | [ŚBM, 6, 5, 2 8.1]
prādeśamātrīṃ tiraścīm prādeśamātro vai garbho viṣṇuryonireṣā garbhasaṃmitāṃ tadyoniṃ karoti | [ŚBM, 6, 5, 2 8.2]
sā yadi varṣīyasī prādeśātsyāt | [ŚBM, 6, 5, 2 9.1]
etena yajuṣā hrasīyasīṃ kuryādyadi hrasīyasyetena varṣīyasīm | [ŚBM, 6, 5, 2 9.2]
sa yadyekaḥ paśuḥ syāt | [ŚBM, 6, 5, 2 10.1]
ekaprādeśāṃ kuryādatha yadi pañca paśavaḥ syuḥ pañcaprādeśāṃ kuryādiṣumātrīṃ vā vīryaṃ vā iṣur vīryasaṃmitaiva tadbhavati pañcaprādeśā ha sma tveva pureṣurbhavati | [ŚBM, 6, 5, 2 10.2]
atha tiraścīṃ rāsnām paryasyati | [ŚBM, 6, 5, 2 11.1]
diśo haiva saitadvai devā imāṃllokānukhāṃ kṛtvā digbhiradṛṃhan digbhiḥ paryatanvaṃs tathaivaitad yajamāna imāṃllokānukhāṃ kṛtvā digbhir dṛṃhati digbhiḥ paritanoti | [ŚBM, 6, 5, 2 11.2]
tāmuttare vitṛtīye paryasyati | [ŚBM, 6, 5, 2 12.1]
atra haiṣāṃ lokānāmantāḥ samāyanti tad evaināṃstaddṛṃhati | [ŚBM, 6, 5, 2 12.2]
adityai rāsnāsīti | [ŚBM, 6, 5, 2 13.1]
varuṇyā vai yajñe rajjur avaruṇyām evaināmetad rāsnāṃ kṛtvā paryasyati | [ŚBM, 6, 5, 2 13.2]
atha catasra ūrdhvāḥ karoti | [ŚBM, 6, 5, 2 14.1]
tūṣṇīmeva diśo haiva tā etadvai devā imāṃllokānukhāṃ kṛtvā digbhiḥ sarvato 'dṛṃhaṃstathaivaitadyajamāna imāṃllokānukhāṃ kṛtvā digbhiḥ sarvato dṛṃhati | [ŚBM, 6, 5, 2 14.2]
tā etā aitasyai bhavanti | [ŚBM, 6, 5, 2 15.1]
etadvā etā etām astabhnuvaṃs tathaivainām etat stabhnuvanti tadyadata ūrdhvaṃ tadetayā tiraścyā dṛḍhamatha yadato 'rvāktadetābhiḥ | [ŚBM, 6, 5, 2 15.2]
tāsāmagreṣu stanānunnayanti | [ŚBM, 6, 5, 2 16.1]
etadvai devā imāṃllokānukhāṃ kṛtvaitai stanaiḥ sarvānkāmānaduhata tathaivaitadyajamāna imāṃllokān ukhāṃ kṛtvaitai stanaiḥ sarvān kāmān duhe | [ŚBM, 6, 5, 2 16.2]
saiṣā gaureva | [ŚBM, 6, 5, 2 17.1]
ime vai lokā ukheme lokā gaustasyā etadūdho yaiṣā tiraścī rāsnā sā vitṛtīye bhavati vitṛtīye hi gorūdhaḥ | [ŚBM, 6, 5, 2 17.2]
tasyai stanānunnayati | [ŚBM, 6, 5, 2 18.1]
ūdhasastatstanānunnayati sā catustanā bhavati catustanā hi gauḥ | [ŚBM, 6, 5, 2 18.2]
tāṃ haike dvistanāṃ kurvanti | [ŚBM, 6, 5, 2 19.1]
atho aṣṭastanāṃ na tathā kuryādye vai goḥ kanīyastanāḥ paśavo ye bhūyastanā anupajīvanīyatarā vā asyaite 'nupajīvanīyatarāṃ haināṃ te kurvate 'tho ha te na gāṃ kurvate śunīṃ vāviṃ vā vaḍabāṃ vā tasmāttathā na kuryāt | [ŚBM, 6, 5, 2 19.2]
athāsyai bilamabhipadyate | [ŚBM, 6, 5, 2 20.1]
aditiṣṭe bilaṃ gṛbhṇātviti vāgvā aditiretadvā enāṃ devāḥ kṛtvā vācādityā niraṣṭhāpayaṃs tathaivaināmayametat kṛtvā vācādityā niṣṭhāpayati | [ŚBM, 6, 5, 2 20.2]
tām parigṛhya nidadhāti | [ŚBM, 6, 5, 2 21.1]
kṛtvāya sā mahīmukhāmiti kṛtvāya sā mahatīmukhāmityetanmṛnmayīṃ yonimagnaya iti mṛnmayī hyeṣā yoniragneḥ putrebhyaḥ prāyacchadaditiḥ śrapayānityetadvā enāmaditiḥ kṛtvā devebhyaḥ putrebhyaḥ śrapaṇāya prāyacchat tathaivaināmayam etat kṛtvā devebhyaḥ śrapaṇāya prayacchati | [ŚBM, 6, 5, 2 21.2]
tā haike tisraḥ kurvanti | [ŚBM, 6, 5, 2 22.1]
trayo vā ime lokā ime lokā ukhā iti vadanto 'tho anyo 'nyasyai prāyaścittyai yadītarā bhetsyate 'thetarasyām bhariṣyāmo yadītarāthetarasyāmiti na tathā kuryādyo vā eṣa nidhiḥ prathamo 'yaṃ sa loko yaḥ pūrva uddhirantarikṣaṃ tadya uttaro dyauḥ sātha yadetaccaturthaṃ yajurdiśo haiva tad etāvad vā idaṃ sarvaṃ yāvad ime ca lokā diśaśca sa yad atropāhared ati tad recayed yad u vai yajñe 'tiriktaṃ kriyate yajamānasya tad dviṣantaṃ bhrātṛvyam abhyatiricyate yad u bhinnāyai prāyaścittir uttarasmiṃs tad anvākhyāne | [ŚBM, 6, 5, 2 22.2]
{ŚBM, 6, 5, 3}
tasyā etasyā aṣāḍhām pūrvāṃ karoti | [ŚBM, 6, 5, 3 1.1]
iyaṃ vā aṣāḍheyam u vā eṣāṃ lokānām prathamāsṛjyata tāmetasyā eva mṛdaḥ karotyeṣāṃ hyeva lokānām iyam mahiṣī karoti mahiṣī hīyaṃ tadyaiva prathamā vittā sā mahiṣī | [ŚBM, 6, 5, 3 1.2]
pādamātrī bhavati | [ŚBM, 6, 5, 3 2.1]
pratiṣṭhā vai pāda iyam u vai pratiṣṭhā tryālikhitā bhavati trivṛddhīyam | [ŚBM, 6, 5, 3 2.2]
athokhāṃ karoti | [ŚBM, 6, 5, 3 3.1]
imāṃstallokānkarotyatha viśvajyotiṣaḥ karotyetā devatā agniṃ vāyumādityametā hyeva devatā viśvaṃ jyotis tā etasyā eva mṛdaḥ karotyebhyastallokebhya etāndevānnirmimīte yajamānaḥ karoti tryālikhitā bhavanti trivṛto hyete devā ityadhidevatam | [ŚBM, 6, 5, 3 3.2]
athādhyātmam | [ŚBM, 6, 5, 3 4.1]
ātmaivokhā vāgaṣāḍhā tām pūrvāṃ karoti purastāddhīyamātmano vāk tāmetasyā eva mṛdaḥ karotyātmano hyeveyaṃ vāṅmahiṣī karoti mahiṣī hi vāktryālikhitā bhavati tredhāvihitā hi vāgṛco yajūṃṣi sāmāny atho yadidaṃ trayaṃ vāco rūpamupāṃśu vyantarāmuccaiḥ | [ŚBM, 6, 5, 3 4.2]
athokhāṃ karoti | [ŚBM, 6, 5, 3 5.1]
ātmānaṃ tatkarotyatha viśvajyotiṣaḥ karoti prajā vai viśvajyotiḥ prajā hyeva viśvaṃ jyotiḥ prajananamevaitatkaroti tā etasyā eva mṛdaḥ karotyātmanastatprajāṃ nirmimīte yajamānaḥ karoti yajamānastadātmanaḥ prajāṃ karoty anantarhitāḥ karoty anantarhitāṃ tadātmanaḥ prajāṃ karotyuttarāḥ karotyuttarāṃ tad ātmanaḥ prajāṃ karoti tryālikhitā bhavanti trivṛddhi prajāpatiḥ pitā mātā putro 'tho garbha ulbaṃ jarāyu | [ŚBM, 6, 5, 3 5.2]
tā etā yajuṣkṛtāyai karoti | [ŚBM, 6, 5, 3 6.1]
ayajuṣkṛtāyā itarā niruktā etā bhavantyaniruktā itarāḥ parimitā etā bhavantyaparimitā itarāḥ | [ŚBM, 6, 5, 3 6.2]
prajāpatireṣo 'gniḥ | [ŚBM, 6, 5, 3 7.1]
ubhayam v etat prajāpatirniruktaś cāniruktaśca parimitaścāparimitaśca tadyā yajuṣkṛtāyai karoti yadevāsya niruktam parimitaṃ rūpaṃ tadasya tena saṃskarotyatha yā ayajuṣkṛtāyai yadevāsyāniruktam aparimitaṃ rūpaṃ tadasya tena saṃskaroti sa ha vā etaṃ sarvaṃ kṛtsnam prajāpatiṃ saṃskaroti ya evaṃ vidvān etad evaṃ karotyathopaśayāyai piṇḍaṃ pariśinaṣṭi prāyaścittibhyaḥ | [ŚBM, 6, 5, 3 7.2]
athaināṃ dhūpayati | [ŚBM, 6, 5, 3 8.1]
sthemne nvevātho karmaṇaḥ prakṛtatāyai yad v eva dhūpayati śira etadyajñasya yadukhā prāṇo dhūmaḥ śīrṣaṃstatprāṇaṃ dadhāti | [ŚBM, 6, 5, 3 8.2]
aśvaśakairdhūpayati | [ŚBM, 6, 5, 3 9.1]
prājāpatyo vā aśvaḥ prajāpatiragnir no vā ātmātmānaṃ hinastyahiṃsāyai tadvai śaknaiva taddhi jagdhaṃ yātayāma tatho ha naivāśvaṃ hinasti netarān paśūn | [ŚBM, 6, 5, 3 9.2]
vasavastvā dhūpayantu | [ŚBM, 6, 5, 3 10.1]
gāyatreṇa chandasāṅgirasvadrudrāstvā dhūpayantu traiṣṭubhena chandasāṅgirasvadādityās tvā dhūpayantu jāgatena chandasāṅgirasvadviśve tvā devā vaiśvānarā dhūpayantvānuṣṭubhena chandasāṅgirasvadindras tvā dhūpayatu varuṇastvā dhūpayatu viṣṇustvā dhūpayatv ityetābhir evainām etad devatābhirdhūpayati | [ŚBM, 6, 5, 3 10.2]
saptāśvaśakāni bhavanti | [ŚBM, 6, 5, 3 11.1]
sapta yajūṃṣi saptatayya etā devatāḥ sapta śīrṣanprāṇā yad u vā api bahukṛtvaḥ sapta sapta saptaiva tacchīrṣaṇyeva tat sapta prāṇāndadhāti | [ŚBM, 6, 5, 3 11.2]
{ŚBM, 6, 5, 4}
atha enam asyām khanati | [ŚBM, 6, 5, 4 494797_1]
etat vai devāḥ abibhayuḥ yat vai naḥ imam iha rakṣāṃsi nāṣṭrāḥ na hanyuḥ iti | [ŚBM, 6, 5, 4 494798_1]
tasmai imām eva ātmānam akurvan guptyai ātmā ātmānam gopsyati iti | [ŚBM, 6, 5, 4 494798_2]
tam vai adityā khanati | [ŚBM, 6, 5, 4 494799_1]
iyam vai aditiḥ | [ŚBM, 6, 5, 4 494800_1]
na u vai ātmā ātmānam hinasti ahiṃsāyai | [ŚBM, 6, 5, 4 494800_2]
yat anyayā devatayā khanet hiṃsyāt ha enam | [ŚBM, 6, 5, 4 494800_3]
aditiḥ tvā devī viśvadevyāvatī pṛthivyāḥ sadhasthe aṅgirasvat khanatu avaṭa iti | [ŚBM, 6, 5, 4 494801_1]
avaṭaḥ ha eṣa devatrā atra | [ŚBM, 6, 5, 4 494802_1]
sā vaiṇavī abhriḥ utsīdati | [ŚBM, 6, 5, 4 494802_2]
catur sraktiḥ eṣa kūpaḥ bhavati | [ŚBM, 6, 5, 4 494802_3]
catasraḥ vai diśaḥ | [ŚBM, 6, 5, 4 494802_4]
sarvābhyaḥ eva enam etat digbhyaḥ khanati | [ŚBM, 6, 5, 4 494802_5]
atha pacanam avadhāya aṣāḍhām avadadhāti tūṣṇīm eva | [ŚBM, 6, 5, 4 494802_6]
tām hi pūrvām karoti | [ŚBM, 6, 5, 4 494802_7]
atha ukhām avadadhāti devānām tvā patnīḥ devīḥ viśvadevyāvatīḥ pṛthivyāḥ sadhasthe aṅgirasvat dadhatu ukhe iti | [ŚBM, 6, 5, 4 494803_1]
devānām ha etām agre patnīḥ devīḥ viśvadevyāvatīḥ pṛthivyāḥ sadhasthe aṅgirasvat dadhuḥ | [ŚBM, 6, 5, 4 494804_1]
tābhiḥ eva enām etat dadhāti | [ŚBM, 6, 5, 4 494804_2]
tāḥ ha tāḥ oṣadhayaḥ eva | [ŚBM, 6, 5, 4 494804_3]
oṣadhayaḥ vai devānām patnyaḥ | [ŚBM, 6, 5, 4 494804_4]
oṣadhibhiḥ hi idam sarvam hitam | [ŚBM, 6, 5, 4 494804_5]
oṣadhibhiḥ eva enām etat dadhāti | [ŚBM, 6, 5, 4 494804_6]
atha viśvajyotiṣaḥ avadadhāti tūṣṇīm eva | [ŚBM, 6, 5, 4 494804_7]
atha pacanam avadhāya abhīnddhe | [ŚBM, 6, 5, 4 494804_8]
dhiṣaṇāḥ tvā devīḥ viśvadevyāvatīḥ pṛthivyāḥ sadhasthe aṅgirasvat abhīndhatām ukhe iti | [ŚBM, 6, 5, 4 494805_1]
dhiṣaṇāḥ ha etām agre devīḥ viśvadevyāvatīḥ pṛthivyāḥ sadhasthe aṅgirasvat abhīdhire | [ŚBM, 6, 5, 4 494806_1]
tābhiḥ eva enām etat abhīnddhe | [ŚBM, 6, 5, 4 494806_2]
sā ha sā vāc eva | [ŚBM, 6, 5, 4 494806_3]
vāc vai dhiṣaṇā | [ŚBM, 6, 5, 4 494806_4]
vācā hi idam sarvam iddham | [ŚBM, 6, 5, 4 494806_5]
vācā eva enām etat abhīnddhe | [ŚBM, 6, 5, 4 494806_6]
atha etāni trīṇi yajūṃṣi īkṣamāṇaḥ eva japati | [ŚBM, 6, 5, 4 494806_7]
varūtrīḥ tvā devīḥ viśvadevyāvatīḥ pṛthivyāḥ sadhasthe aṅgirasvat śrapayantu ukhe iti | [ŚBM, 6, 5, 4 494807_1]
varūtrīḥ ha etām agre devīḥ viśvadevyāvatīḥ pṛthivyāḥ sadhasthe aṅgirasvat śrapayāṃcakruḥ | [ŚBM, 6, 5, 4 494808_1]
tābhiḥ eva enām etat śrapayati | [ŚBM, 6, 5, 4 494808_2]
tāni ha tāni ahorātrāṇi eva | [ŚBM, 6, 5, 4 494808_3]
ahorātrāṇi vai varūtryaḥ | [ŚBM, 6, 5, 4 494808_4]
ahorātraiḥ hi idam sarvam vṛtam | [ŚBM, 6, 5, 4 494808_5]
ahorātraiḥ eva enām etat śrapayati | [ŚBM, 6, 5, 4 494808_6]
gnāḥ tvā devīḥ viśvadevyāvatīḥ pṛthivyāḥ sadhasthe aṅgirasvat pacantu ukhe iti | [ŚBM, 6, 5, 4 494809_1]
gnāḥ ha etām agre devīḥ viśvadevyāvatīḥ pṛthivyāḥ sadhasthe aṅgirasvat pecuḥ | [ŚBM, 6, 5, 4 494810_1]
tābhiḥ eva enām etat pacati | [ŚBM, 6, 5, 4 494810_2]
tāni ha tāni chandāṃsi eva | [ŚBM, 6, 5, 4 494810_3]
chandāṃsi vai gnāḥ | [ŚBM, 6, 5, 4 494810_4]
chandobhiḥ hi svargam lokam gacchanti | [ŚBM, 6, 5, 4 494810_5]
chandobhiḥ eva enām etat pacati | [ŚBM, 6, 5, 4 494810_6]
janayaḥ tvā a chinna patrāḥ devīḥ viśvadevyāvatīḥ pṛthivyāḥ sadhasthe aṅgirasvat pacantu ukhe iti | [ŚBM, 6, 5, 4 494811_1]
janayaḥ ha etām agre a chinna patrāḥ devīḥ viśvadevyāvatīḥ pṛthivyāḥ sadhasthe aṅgirasvat pecuḥ | [ŚBM, 6, 5, 4 494812_1]
tābhiḥ eva enām etat pacati | [ŚBM, 6, 5, 4 494812_2]
tāni ha tāni nakṣatrāṇi eva | [ŚBM, 6, 5, 4 494812_3]
nakṣatrāṇi vai janayaḥ | [ŚBM, 6, 5, 4 494812_4]
ye hi janāḥ puṇya kṛtaḥ svargam lokam yanti teṣām etāni jyotīṃṣi | [ŚBM, 6, 5, 4 494812_5]
nakṣatraiḥ eva enām etat pacati | [ŚBM, 6, 5, 4 494812_6]
sa vai khanati ekena | [ŚBM, 6, 5, 4 494813_1]
avadadhāti ekena | [ŚBM, 6, 5, 4 494814_1]
abhīnddhe ekena | [ŚBM, 6, 5, 4 494814_2]
śrapayati ekena | [ŚBM, 6, 5, 4 494814_3]
dvābhyām pacati | [ŚBM, 6, 5, 4 494814_4]
tasmāt dvis saṃvatsarasya annam pacyate | [ŚBM, 6, 5, 4 494814_5]
tāni ṣaḍ sampadyante | [ŚBM, 6, 5, 4 494814_6]
ṣaṭ ṛtavaḥ saṃvatsaraḥ | [ŚBM, 6, 5, 4 494814_7]
saṃvatsaraḥ agniḥ | [ŚBM, 6, 5, 4 494814_8]
yāvān agniḥ yāvatī asya mātrā tāvat tat bhavati | [ŚBM, 6, 5, 4 494814_9]
atha | [ŚBM, 6, 5, 4 494815_1]
atha mitrasya carṣaṇī dhṛtaḥ iti maitreṇa yajuṣā upanyācarati yāvat kiyat ca upanyācarati | [ŚBM, 6, 5, 4 494816_1]
na vai mitram kaṃcana hinasti | [ŚBM, 6, 5, 4 494816_2]
na mitram kaścana hinasti | [ŚBM, 6, 5, 4 494816_3]
tathā u ha eṣa etām na hinasti | [ŚBM, 6, 5, 4 494816_4]
na u etam eṣā | [ŚBM, 6, 5, 4 494816_5]
tām divā eva upavapet | [ŚBM, 6, 5, 4 494816_6]
divā udvapet | [ŚBM, 6, 5, 4 494816_7]
ahar hi āgneyam | [ŚBM, 6, 5, 4 494816_8]
tām sāvitreṇa yajuṣā udvapati | [ŚBM, 6, 5, 4 494817_1]
savitā vai prasavitā | [ŚBM, 6, 5, 4 494818_1]
savitṛ prasūtaḥ eva enām etat udvapati devaḥ tvā savitā udvapatu su pāṇiḥ su aṅguriḥ su bāhuḥ uta śaktyā iti | [ŚBM, 6, 5, 4 494818_2]
sarvam u hi etat savitā | [ŚBM, 6, 5, 4 494818_3]
atha enām paryāvartayati a vyathamānā pṛthivyām āśāḥ diśaḥ āpṛṇa iti | [ŚBM, 6, 5, 4 494819_1]
a vyathamānā tvam pṛthivyām āśāḥ diśaḥ rasena āpūraya iti etat | [ŚBM, 6, 5, 4 494820_1]
atha enām udyacchati utthāya bṛhatī bhava iti ud u tiṣṭha dhruvā tvam iti | [ŚBM, 6, 5, 4 494821_1]
utthāya hi ime lokāḥ bṛhantaḥ | [ŚBM, 6, 5, 4 494822_1]
ud u tiṣṭha sthirā tvam pratiṣṭhitā iti etat | [ŚBM, 6, 5, 4 494822_2]
tām parigṛhya nidadhāti mitra etām te ukhā paridadāmi a bhittyai eṣā mā bhet iti | [ŚBM, 6, 5, 4 494823_1]
ayam vai vāyuḥ mitraḥ yaḥ ayam pavate | [ŚBM, 6, 5, 4 494824_1]
tasmai eva enām etat paridadāti guptyai | [ŚBM, 6, 5, 4 494824_2]
te ha ime lokāḥ mitra guptāḥ | [ŚBM, 6, 5, 4 494824_3]
tasmāt eṣām lokānām na kiṃcana mīyate | [ŚBM, 6, 5, 4 494824_4]
atha enām ācchṛṇatti sthemne nu eva atha u karmaṇaḥ prakṛta tāyai | [ŚBM, 6, 5, 4 494825_1]
yat u eva ācchṛṇatti śiraḥ etat yajñasya yat ukhā prāṇaḥ payaḥ | [ŚBM, 6, 5, 4 494826_1]
śīrṣan tat prāṇam dadhāti | [ŚBM, 6, 5, 4 494826_2]
atha u yoṣā vai ukhā | [ŚBM, 6, 5, 4 494826_3]
yoṣāyām tat payaḥ dadhāti | [ŚBM, 6, 5, 4 494826_4]
tasmāt yoṣāyām payaḥ | [ŚBM, 6, 5, 4 494826_5]
ajāyai payasā ācchṛṇatti | [ŚBM, 6, 5, 4 494827_1]
prajāpateḥ vai śokāt ajā samabhavat | [ŚBM, 6, 5, 4 494828_1]
prajāpatiḥ agniḥ | [ŚBM, 6, 5, 4 494828_2]
na u vai ātmā ātmānam hinasti ahiṃsāyai | [ŚBM, 6, 5, 4 494828_3]
yat u eva ajāyai ajā ha sarvāḥ oṣadhīḥ atti | [ŚBM, 6, 5, 4 494828_4]
sarvāsām eva enām etat oṣadhīnām rasena ācchṛṇatti | [ŚBM, 6, 5, 4 494828_5]
vasavaḥ tvā āchṛndantu gāyatreṇa chandasā aṅgirasvat rudrāḥ tvā āchṛndantu traiṣṭubhena chandasā aṅgirasvat ādityāḥ tu āchṛndantu jāgatena chandasā aṅgirasvat viśve tvā devāḥ vaiśvānarāḥ āchṛndantu ānuṣṭubhena chandasā aṅgirasvat iti etābhiḥ eva enām etat devatābhiḥ ācchṛṇatti | [ŚBM, 6, 5, 4 494830_1]
sa vai yābhiḥ eva devatābhiḥ karoti tābhiḥ dhūpayati tābhiḥ ācchṛṇatti | [ŚBM, 6, 5, 4 494830_2]
yaḥ vāva karma karoti saḥ eva tasya upacāram veda | [ŚBM, 6, 5, 4 494830_3]
tasmāt yābhiḥ eva devatābhiḥ karoti tābhiḥ dhūpayati tābhiḥ ācchṛṇatti | [ŚBM, 6, 5, 4 494830_4]
{ŚBM, 6, 6, 1}
bhūyāṃsi havīṃṣi bhavanti agnicityāyām yat u ca an agnicityāyām | [ŚBM, 6, 6, 1 494831_1]
atīni ha karmāṇi santi | [ŚBM, 6, 6, 1 494832_1]
yāni anyat karma ati tāni atīni | [ŚBM, 6, 6, 1 494832_2]
teṣām agnicityā rājasūyaḥ vājapeyaḥ aśvamedhaḥ | [ŚBM, 6, 6, 1 494832_3]
tat yat tāni anyāni karmāṇi ati tasmāt tāni atīni | [ŚBM, 6, 6, 1 494832_4]
āgnāvaiṣṇavaḥ ekādaśa kapālaḥ tat adhvarasya dīkṣaṇīyam | [ŚBM, 6, 6, 1 494834_1]
vaiśvānaraḥ dvādaśa kapālaḥ ādityaḥ ca caruḥ te agneḥ | [ŚBM, 6, 6, 1 494834_2]
sa yat āgnāvaiṣṇavam eva nirvapet na itare haviṣī adhvarasya eva dīkṣaṇīyam kṛtam syāt na agneḥ | [ŚBM, 6, 6, 1 494836_1]
atha yat itare eva haviṣī nirvapet na āgnāvaiṣṇavam agneḥ eva dīkṣaṇīyam kṛtam syāt na adhvarasya | [ŚBM, 6, 6, 1 494836_2]
ubhayāni nirvapati adhvarasya ca agneḥ ca | [ŚBM, 6, 6, 1 494837_1]
ubhayam hi etat karma adhvara karma ca agni karma ca | [ŚBM, 6, 6, 1 494838_1]
adhvarasya pūrvam atha agneḥ | [ŚBM, 6, 6, 1 494838_2]
upāyi hi etat karma yat agni karma | [ŚBM, 6, 6, 1 494838_3]
sa yaḥ eṣaḥ āgnāvaiṣṇavaḥ tasya tat eva brāhmaṇam yat puraścaraṇe | [ŚBM, 6, 6, 1 494840_1]
vaiśvānaraḥ dvādaśa kapālaḥ | [ŚBM, 6, 6, 1 494840_2]
vaiśvānaraḥ vai sarve agnayaḥ | [ŚBM, 6, 6, 1 494840_3]
sarveṣām agnīnām upāptyai | [ŚBM, 6, 6, 1 494840_4]
dvādaśa kapālaḥ dvādaśa māsāḥ saṃvatsaraḥ | [ŚBM, 6, 6, 1 494840_5]
saṃvatsaraḥ vaiśvānaraḥ | [ŚBM, 6, 6, 1 494840_6]
yat u eva etam vaiśvānaram nirvapati vaiśvānaram vai etam agnim janayiṣyan bhavati | [ŚBM, 6, 6, 1 494842_1]
tam etat purastāt dīkṣaṇīyāyām retaḥ bhūtam siñcati | [ŚBM, 6, 6, 1 494842_2]
yādṛś vai yonau retaḥ sicyate tādṛś jāyate | [ŚBM, 6, 6, 1 494842_3]
tat yat etam atra vaiśvānaram retaḥ bhūtam siñcati tasmāt eṣaḥ amutra vaiśvānaraḥ jāyate | [ŚBM, 6, 6, 1 494842_4]
yat u eva ete haviṣī nirvapati kṣatram vai vaiśvānaraḥ viś eṣa ādityaḥ caruḥ | [ŚBM, 6, 6, 1 494844_1]
kṣatram ca tat viśam ca karoti | [ŚBM, 6, 6, 1 494844_2]
vaiśvānaram pūrvam nirvapati | [ŚBM, 6, 6, 1 494844_3]
kṣatram tat kṛtvā viśam karoti | [ŚBM, 6, 6, 1 494844_4]
ekaḥ eṣa bhavati eka devatyaḥ | [ŚBM, 6, 6, 1 494845_1]
ekastham tat kṣatram ekasthām śriyam karoti | [ŚBM, 6, 6, 1 494846_1]
ekasthām śriyam karoti | [ŚBM, 6, 6, 1 494846_2]
caruḥ itaraḥ bahu devatyaḥ | [ŚBM, 6, 6, 1 494846_3]
bhūmā vai eṣa taṇḍulānām yat caruḥ bhūmā u eṣa devānām yat ādityāḥ | [ŚBM, 6, 6, 1 494846_4]
viśi tat bhūmānam dadhāti iti adhidevatam | [ŚBM, 6, 6, 1 494846_5]
atha adhyātmam | [ŚBM, 6, 6, 1 494847_1]
śiraḥ eva vaiśvānaraḥ | [ŚBM, 6, 6, 1 494848_1]
ātmā eṣa ādityaḥ caruḥ | [ŚBM, 6, 6, 1 494848_2]
śiraḥ ca tat ātmānam ca karoti | [ŚBM, 6, 6, 1 494848_3]
vaiśvānaram pūrvam nirvapati | [ŚBM, 6, 6, 1 494848_4]
śiraḥ tat kṛtvā ātmānam karoti | [ŚBM, 6, 6, 1 494848_5]
ekaḥ eṣa bhavati | [ŚBM, 6, 6, 1 494849_1]
ekam iva hi śiraḥ | [ŚBM, 6, 6, 1 494850_1]
caruḥ itaraḥ bahu devatyaḥ | [ŚBM, 6, 6, 1 494850_2]
bhūmā vai eṣa taṇḍulānām yat caruḥ | [ŚBM, 6, 6, 1 494850_3]
bhūmā u eṣaḥ aṅgānām yat ātmā | [ŚBM, 6, 6, 1 494850_4]
ātman tat aṅgānām bhūmānam dadhāti | [ŚBM, 6, 6, 1 494850_5]
ghṛte eṣa bhavati | [ŚBM, 6, 6, 1 494851_1]
ghṛta bhājanāḥ hi ādityāḥ | [ŚBM, 6, 6, 1 494852_1]
svena eva enān etat bhāgena svena rasena prīṇāti | [ŚBM, 6, 6, 1 494852_2]
upāṃśu etāni havīṃṣi bhavanti | [ŚBM, 6, 6, 1 494852_3]
retaḥ vai atra yajñe | [ŚBM, 6, 6, 1 494852_4]
upāṃśu vai retaḥ sicyate | [ŚBM, 6, 6, 1 494852_5]
atha audgrabhaṇāni juhoti | [ŚBM, 6, 6, 1 494853_1]
audgrabhaṇaiḥ vai devāḥ ātmānam asmāt lokāt svargam lokam abhyudagṛhṇata | [ŚBM, 6, 6, 1 494854_1]
yat udagṛhṇata tasmāt audgrabhaṇāni | [ŚBM, 6, 6, 1 494854_2]
tathā eva etat yajamānaḥ audgrabhaṇaiḥ eva ātmānam asmāt lokāt svargam lokam abhyudgṛhṇīte | [ŚBM, 6, 6, 1 494854_3]
tāni vai bhūyāṃsi bhavanti agnicityāyām yat u ca an agnicityāyām | [ŚBM, 6, 6, 1 494855_1]
tasya uktaḥ bandhuḥ | [ŚBM, 6, 6, 1 494856_1]
ubhayāni bhavanti | [ŚBM, 6, 6, 1 494856_2]
tasya uktaḥ | [ŚBM, 6, 6, 1 494856_3]
adhvarasya pūrvāṇi | [ŚBM, 6, 6, 1 494856_4]
atha agneḥ | [ŚBM, 6, 6, 1 494856_5]
tasya u eva uktaḥ | [ŚBM, 6, 6, 1 494856_6]
pañca adhvarasya juhoti | [ŚBM, 6, 6, 1 494857_1]
pāṅktaḥ yajñaḥ | [ŚBM, 6, 6, 1 494858_1]
yāvān yajñaḥ yāvatī asya mātrā tāvatā eva enam etat retaḥ bhūtam siñcati | [ŚBM, 6, 6, 1 494858_2]
sapta agneḥ | [ŚBM, 6, 6, 1 494858_3]
sapta citikaḥ agniḥ | [ŚBM, 6, 6, 1 494858_4]
saptā ṛtavaḥ saṃvatsaraḥ | [ŚBM, 6, 6, 1 494858_5]
saṃvatsaraḥ agniḥ | [ŚBM, 6, 6, 1 494858_6]
yāvān agniḥ yāvatī asya mātrā tāvatā eva enam etat retaḥ bhūtam siñcati | [ŚBM, 6, 6, 1 494858_7]
tāni ubhayāni dvādaśa sampadyante | [ŚBM, 6, 6, 1 494858_8]
dvādaśa māsāḥ saṃvatsaraḥ | [ŚBM, 6, 6, 1 494858_9]
saṃvatsaraḥ agniḥ | [ŚBM, 6, 6, 1 494858_10]
yāvān agniḥ yāvatī asya mātrā tāvat tat bhavati | [ŚBM, 6, 6, 1 494858_11]
sa juhoti ākūtim agnim prayujam svāhā iti | [ŚBM, 6, 6, 1 494859_1]
ākūtāt vai etat agre karma samabhavat | [ŚBM, 6, 6, 1 494860_1]
tat eva etat etasmai karmaṇe prayuṅkte | [ŚBM, 6, 6, 1 494860_2]
manaḥ medhām agnim prayujam svāhā iti | [ŚBM, 6, 6, 1 494861_1]
manasaḥ vai etat agre karma samabhavat | [ŚBM, 6, 6, 1 494862_1]
tat eva etat etasmai karmaṇe prayuṅkte | [ŚBM, 6, 6, 1 494862_2]
cittam vijñātam agnim prayujam svāhā iti | [ŚBM, 6, 6, 1 494863_1]
cittāt vai etat agre karma samabhavat | [ŚBM, 6, 6, 1 494864_1]
tat eva etat etasmai karmaṇe prayuṅkte | [ŚBM, 6, 6, 1 494864_2]
vācaḥ vidhṛtim agnim prayujam svāhā iti | [ŚBM, 6, 6, 1 494865_1]
vācaḥ vai etat agre karma samabhavat | [ŚBM, 6, 6, 1 494866_1]
tām eva etat etasmai karmaṇe prayuṅkte | [ŚBM, 6, 6, 1 494866_2]
prajāpataye manave svāhā iti | [ŚBM, 6, 6, 1 494867_1]
prajāpatiḥ vai manuḥ | [ŚBM, 6, 6, 1 494868_1]
sa hi idam sarvam amanuta | [ŚBM, 6, 6, 1 494868_2]
prajāpatiḥ vai etat agre karma akarot | [ŚBM, 6, 6, 1 494868_3]
tam eva etat etasmai karmaṇe prayuṅkte | [ŚBM, 6, 6, 1 494868_4]
agnaye vaiśvānarāya svāhā iti | [ŚBM, 6, 6, 1 494869_1]
saṃvatsaraḥ vai agniḥ vaiśvānaraḥ | [ŚBM, 6, 6, 1 494870_1]
saṃvatsaraḥ vai etat agre karma akarot | [ŚBM, 6, 6, 1 494870_2]
tam eva etat etasmai karmaṇe prayuṅkte | [ŚBM, 6, 6, 1 494870_3]
atha sāvitrīm juhoti | [ŚBM, 6, 6, 1 494871_1]
savitā vai etat agre karma akarot | [ŚBM, 6, 6, 1 494872_1]
tam eva etat etasmai karmaṇe prayuṅkte viśvaḥ devasya netuḥ martaḥ vurīta sakhyam viśvaḥ rāyaḥ iṣudhyati dyumnam vṛṇīta puṣyase svāhā iti | [ŚBM, 6, 6, 1 494872_2]
yaḥ devasya savituḥ sakhyam vṛṇīte sa dyumnam ca puṣṭim ca vṛṇīte | [ŚBM, 6, 6, 1 494872_3]
eṣa asya sakhyam vṛṇīte yaḥ etat karma karoti | [ŚBM, 6, 6, 1 494872_4]
tāni u ha eke ukhāyām eva etāni audgrabhaṇāni juhvati kāmebhyaḥ vai etāni hūyante ātmā u eṣa yajamānasya yat ukhā ātman yajamānasya sarvān kāmān pratiṣṭhāpayāmaḥ iti | [ŚBM, 6, 6, 1 494874_1]
na tathā kuryāt | [ŚBM, 6, 6, 1 494874_2]
etasya vai yajñasya saṃsthitasya etāsām āhutīnām yaḥ rasaḥ tat etat arciḥ yat dīpyate | [ŚBM, 6, 6, 1 494874_3]
tat yat saṃsthite yajñe huteṣu audgrabhaṇeṣu ukhām pravṛṇakti tat enām eṣa yajñaḥ ārohati tam yajñam bibharti | [ŚBM, 6, 6, 1 494874_4]
tasmāt saṃsthite eva yajñe huteṣu audgrabhaṇeṣu ukhām pravṛñjyāt | [ŚBM, 6, 6, 1 494874_5]
muñja kulāyena avastīrṇā bhavati ādīpyāt iti nu eva | [ŚBM, 6, 6, 1 494875_1]
yat u eva muñja kulāyena yoniḥ eṣā agneḥ yat muñjaḥ | [ŚBM, 6, 6, 1 494876_1]
na vai yoniḥ garbham hinasti | [ŚBM, 6, 6, 1 494876_2]
ahiṃsāyai | [ŚBM, 6, 6, 1 494876_3]
yoneḥ vai jāyamānaḥ jāyate | [ŚBM, 6, 6, 1 494876_4]
yoneḥ jāyamānaḥ jāyātai iti | [ŚBM, 6, 6, 1 494876_5]
śaṇa kulāyam antaram bhavati ādīpyāt iti nu eva | [ŚBM, 6, 6, 1 494877_1]
ādīpyāt iti nu eva | [ŚBM, 6, 6, 1 494878_1]
yat u eva śaṇa kulāyam prajāpatiḥ yasyai yoneḥ asṛjyata tasyāḥ umāḥ ulbam āsan śaṇāḥ jarāyu | [ŚBM, 6, 6, 1 494878_2]
tasmāt te pūtayaḥ | [ŚBM, 6, 6, 1 494878_3]
jarāyu hi te | [ŚBM, 6, 6, 1 494878_4]
ahiṃsāyai | [ŚBM, 6, 6, 1 494878_5]
na vai jarāyu garbham hinasti | [ŚBM, 6, 6, 1 494878_6]
jarāyuṇaḥ vai jāyamānaḥ jāyate | [ŚBM, 6, 6, 1 494878_7]
jarāyuṇaḥ jāyamānaḥ jāyātai iti | [ŚBM, 6, 6, 1 494878_8]
{ŚBM, 6, 6, 2}
tāṃ tiṣṭhan pravṛṇakti ime vai lokā ukhā tiṣṭhantīva vā ime lokā atho tiṣṭhan vai vīryavattamaḥ | [ŚBM, 6, 6, 2 1.1]
udaṅ prāṅ tiṣṭhan | [ŚBM, 6, 6, 2 2.1]
udaṅvai prāṅ tiṣṭhanprajāpatiḥ prajā asṛjat | [ŚBM, 6, 6, 2 2.2]
yad v evodaṅ prāṅ tiṣṭhan | [ŚBM, 6, 6, 2 3.1]
eṣā hobhayeṣāṃ devamanuṣyāṇāṃ digyadudīcī prācī | [ŚBM, 6, 6, 2 3.2]
yad v evodaṅ prāṅ tiṣṭhan | [ŚBM, 6, 6, 2 4.1]
etasyāṃ ha diśi svargasya lokasya dvāraṃ tasmād udaṅ prāṅ tiṣṭhann āhutīrjuhoty udaṅ prāṅ tiṣṭhandakṣiṇā nayati dvāraiva tatsvargasya lokasya vittam prapādayati | [ŚBM, 6, 6, 2 4.2]
mā su bhitthā mā su riṣa iti | [ŚBM, 6, 6, 2 5.1]
yathaiva yajustathā bandhur amba dhṛṣṇu vīrayasva sviti yoṣā vā ukhāmbeti vai yoṣāyā āmantraṇaṃ sv iva vīrayasvāgniścedaṃ kariṣyatha ity agniśca hyetatkariṣyantau bhavataḥ | [ŚBM, 6, 6, 2 5.2]
dṛṃhasva devi pṛthivi svastaya iti | [ŚBM, 6, 6, 2 6.1]
yathaiva yajustathā bandhur āsurī māyā svadhayā kṛtāsīti prāṇo vā asus tasyaiṣā māyā svadhayā kṛtā juṣṭaṃ devebhya idam astu havyam iti yā evaitasminnagnāvāhutīrhoṣyanbhavati tā etad āhātho evaiva havyam ariṣṭā tvamudihi yajñe asminniti yathaivāriṣṭānārtaitasmin yajña udiyādevametadāha | [ŚBM, 6, 6, 2 6.2]
dvābhyām pravṛṇakti | [ŚBM, 6, 6, 2 7.1]
dvipād yajamāno yajamāno 'gnir yāvān agnir yāvatyasya mātrā tāvataivainām etat pravṛṇakti gāyatryā ca triṣṭubhā ca prāṇo gāyatryātmā triṣṭub etāvān vai paśur yāvān prāṇaś cātmā ca tad yāvān paśus tāvataivainām etat pravṛṇakty atho agnir vai gāyatrīndras triṣṭub aindrāgno 'gnir yāvān agnir yāvatyasya mātrā tāvataivainām etat pravṛṇaktīndrāgnī vai sarve devāḥ sarvadevatyo 'gnir yāvān agnir yāvatyasya mātrā tāvataivainām etat pravṛṇakti tayoḥ sapta padāni saptacitiko 'gniḥ saptartavaḥ saṃvatsaraḥ saṃvatsaro 'gnir yāvān agnir yāvatyasya mātrā tāvat tad bhavati | [ŚBM, 6, 6, 2 7.2]
tāṃ yadāgniḥ saṃtapati | [ŚBM, 6, 6, 2 8.1]
athainām arcir ārohati yoṣā vā ukhā vṛṣāgnis tasmād yadā vṛṣā yoṣāṃ saṃtapatyathāsyāṃ reto dadhāti | [ŚBM, 6, 6, 2 8.2]
taddhaike | [ŚBM, 6, 6, 2 9.1]
yadi ciram arcir ārohaty aṅgārān evāvapanty ubhayenaiṣo 'gniriti na tathā kuryād asthanvān vāva paśurjāyate 'tha taṃ nāgra evāsthanvantam iva nyṛṣanti reta ivaiva dadhati reta u etad anasthikaṃ yad arcis tasmād enām arcir evārohet | [ŚBM, 6, 6, 2 9.2]
tāṃ yadārcirārohati | [ŚBM, 6, 6, 2 10.1]
athāsmint samidham ādadhāti reto vā enām etad āpadyata eṣo 'gnis tasminnetāṃ retasi saṃbhūtiṃ dadhāti | [ŚBM, 6, 6, 2 10.2]
sā kārmukī syāt | [ŚBM, 6, 6, 2 11.1]
devāścāsurāścobhaye prājāpatyā aspardhanta te devā agnimanīkaṃ kṛtvāsurānabhyāyaṃs tasyārciṣaḥ pragṛhītasyāsurā agram prāvṛścaṃs tad asyām pratyatiṣṭhat sa kṛmuko 'bhavat tasmāt sa svādū raso hi tasmād u lohito 'rcir hi sa eṣo 'gnir eva yat kṛmuko 'gnim evāsminn etat sambhūtiṃ dadhāti | [ŚBM, 6, 6, 2 11.2]
prādeśamātrī bhavati | [ŚBM, 6, 6, 2 12.1]
prādeśamātro vai garbho viṣṇur ātmasaṃmitām evāsminn etat sambhūtiṃ dadhāti | [ŚBM, 6, 6, 2 12.2]
ghṛte nyuttā bhavati | [ŚBM, 6, 6, 2 13.1]
agnir yasyai yoner asṛjyata tasyai ghṛtam ulbam āsīt tasmāt tat pratyuddīpyata ātmā hyasyaiṣa tasmāt tasya na bhasma bhavaty ātmaiva tad ātmānam apyeti na vā ulbaṃ garbhaṃ hinasty ahiṃsāyā ulbād vai jāyamāno jāyata ulbājjāyamāno jāyātā iti | [ŚBM, 6, 6, 2 13.2]
tāmādadhāti | [ŚBM, 6, 6, 2 14.1]
drvannaḥ sarpirāsutiriti dārvannaḥ sarpiraśana ity etat pratno hotā vareṇya iti sanātano hotā vareṇya ity etat sahasasputro adbhuta iti balaṃ vai saho balasya putro 'dbhuta ity etat tiṣṭhann ādadhāti svāhākāreṇa tasyopari bandhuḥ | [ŚBM, 6, 6, 2 14.2]
tadvā ātmaivokhā | [ŚBM, 6, 6, 2 15.1]
yonir muñjāḥ śaṇā jarāyūlbaṃ ghṛtaṃ garbhaḥ samit | [ŚBM, 6, 6, 2 15.2]
bāhyokhā bhavati | [ŚBM, 6, 6, 2 16.1]
antare muñjā bāhyo hyātmāntarā yonir bāhye muñjā bhavanty antare śaṇā bāhyā hi yonir antaraṃ jarāyu bāhye śaṇā bhavanty antaraṃ ghṛtam bāhyaṃ hi jarāyv antaram ulbam bāhyaṃ ghṛtam bhavaty antarā samid bāhyaṃ hyulbam antaro garbha etebhyo vai jāyamāno jāyate tebhya evainam etajjanayati | [ŚBM, 6, 6, 2 16.2]
{ŚBM, 6, 6, 3}
atha vaikaṅkatīm ādadhāti | [ŚBM, 6, 6, 3 1.1]
prajāpatir yām prathamām āhutimajuhot sa hutvā yatra nyamṛṣṭa tato vikaṅkataḥ samabhavat saiṣā prathamāhutir yad vikaṅkatas tām asminnetajjuhoti tayainam etat prīṇāti parasyā adhi saṃvato 'varāṃ abhyātara yatrāhamasmi tāṃ aveti yathaiva yajustathā bandhuḥ | [ŚBM, 6, 6, 3 1.2]
athaudumbarīmādadhāti | [ŚBM, 6, 6, 3 2.1]
devāścāsurāścobhaye prājāpatyā aspardhanta te ha sarva eva vanaspatayo 'surānabhyupeyur udumbaro haiva devānna jahau te devā asurānjitvā teṣāṃ vanaspatīnavṛñjata | [ŚBM, 6, 6, 3 2.2]
te hocuḥ | [ŚBM, 6, 6, 3 3.1]
hanta yaiṣu vanaspatiṣūrg yo rasa udumbare taṃ dadhāma te yady apakrāmeyur yātayāmā apakrāmeyur yathā dhenur dugdhā yathānaḍvān ūhivāniti tad yaiṣu vanaspatiṣūrg yo rasa āsīd udumbare tam adadhus tayaitad ūrjā sarvān vanaspatīn prati pacyate tasmāt sa sarvadārdraḥ sarvadā kṣīrī tad etat sarvam annaṃ yad udumbaraḥ sarve vanaspatayaḥ sarveṇaivainam etad annena prīṇāti sarvairvanaspatibhiḥ saminddhe | [ŚBM, 6, 6, 3 3.2]
paramasyāḥ parāvata iti | [ŚBM, 6, 6, 3 4.1]
yā paramā parāvad ity etad rohidaśva ihāgahīti rohito hāgneraśvaḥ purīṣyaḥ purupriya iti paśavyo bahupriya ity etad agne tvaṃ tarā mṛdha ity agne tvaṃ tara sarvānpāpmana ityetat | [ŚBM, 6, 6, 3 4.2]
athāparaśuvṛkṇam ādadhāti | [ŚBM, 6, 6, 3 5.1]
jāyata eṣa etadyaccīyate sa eṣa sarvasmā annāya jāyata etad v ekamannaṃ yad aparaśuvṛkṇaṃ tenainam etat prīṇāti yadagne kāni kāni cid ā te dārūṇi dadhmasi sarvaṃ tadastu te ghṛtaṃ tajjuṣasva yaviṣṭhyeti yathaiva yajus tathā bandhus tad yat kiṃ cāparaśuvṛkṇaṃ tad asmā etat svadayati tad asmā annaṃ kṛtvāpidadhāti | [ŚBM, 6, 6, 3 5.2]
athādhaḥśayam ādadhāti | [ŚBM, 6, 6, 3 6.1]
jāyata eṣa etad yaccīyate sa eṣa sarvasmā annāya jāyata etad v ekam annaṃ yad adhaḥśayaṃ tenainam etat prīṇāti yad atty upajihvikā yad vamro atisarpatīty upajihvikā vā hi tad atti vamro vātisarpati sarvaṃ tad astu te ghṛtaṃ tajjuṣasva yaviṣṭhyeti yathaiva yajus tathā bandhus tad yat kiṃ cādhaḥśayaṃ tad asmā etat svadayati tad asmā annaṃ kṛtvāpidadhāti | [ŚBM, 6, 6, 3 6.2]
athaitā uttarāḥ pālāśyo bhavanti | [ŚBM, 6, 6, 3 7.1]
brahma vai palāśo brahmaṇaivainam etat saminddhe yad v eva pālāśyaḥ somo vai palāśa eṣo ha paramāhutir yat somāhutis tām asminn etajjuhoti tayainam etat prīṇāti | [ŚBM, 6, 6, 3 7.2]
ahar ahar aprayāvam bharanta iti | [ŚBM, 6, 6, 3 8.1]
ahar ahar amattā āharanta ity etad aśvāyeva tiṣṭhate ghāsamasmā iti yathāśvāya tiṣṭhate ghāsam ity etad rāyaspoṣeṇa sam iṣā madanta iti rayyā ca poṣeṇa ca samiṣā madanta ity etad agne mā te prativeśā riṣāmeti yathaivāsya prativeśo na riṣyed evam etad āha | [ŚBM, 6, 6, 3 8.2]
nābhā pṛthivyāḥ samidhāne agnāviti | [ŚBM, 6, 6, 3 9.1]
eṣā ha nābhiḥ pṛthivyai yatraiṣa etat samidhyate rāyaspoṣāya bṛhate havāmaha iti rayyai ca poṣāya ca bṛhate havāmaha ity etad irammadam itīrayā hyeṣa matto bṛhad uktham iti bṛhaduktho hyeṣa yajatram iti yajñiyam ity etaj jetāram agnim pṛtanāsu sāsahimiti jetā hyagniḥ pṛtanā u sāsahiḥ | [ŚBM, 6, 6, 3 9.2]
yāḥ senā abhītvarīḥ | [ŚBM, 6, 6, 3 10.1]
daṃṣṭrābhyām malimlūnye janeṣu malimlavo yo asmabhyam arātīyād yaśca no dveṣate janaḥ nindād yo asmān dhipsācca sarvaṃ tam masmasā kurviti | [ŚBM, 6, 6, 3 10.2]
etad vai devāḥ | [ŚBM, 6, 6, 3 11.1]
yaś cainānadveḍyaṃ cādviṣus tam asmā annaṃ kṛtvāpyadadhus tenainam aprīṇann annam ahaitasyābhavad adahad u devānām pāpmānaṃ tathaivaitad yajamāno yaś cainaṃ dveṣṭi yaṃ ca dveṣṭi tam asmā annaṃ kṛtvāpidadhāti tenainam prīṇāty annam ahaitasya bhavati dahaty u yajamānasya pāpmānam | [ŚBM, 6, 6, 3 11.2]
tā etā ekādaśādadhāti | [ŚBM, 6, 6, 3 12.1]
akṣatriyasya vāpurohitasya vāsarvaṃ vai tad yad ekādaśāsarvaṃ tad yad akṣatriyo vāpurohito vā | [ŚBM, 6, 6, 3 12.2]
dvādaśa kṣatriyasya vā purohitasya vā | [ŚBM, 6, 6, 3 13.1]
sarvaṃ vai tadyaddvādaśa sarvaṃ tad yat kṣatriyo vā purohito vā | [ŚBM, 6, 6, 3 13.2]
sa purohitasyādadhāti | [ŚBM, 6, 6, 3 14.1]
saṃśitam me brahma saṃśitaṃ vīryam balam saṃśitaṃ kṣatraṃ jiṣṇu yasyāhamasmi purohita iti tadasya brahma ca kṣatraṃ ca saṃśyati | [ŚBM, 6, 6, 3 14.2]
atha kṣatriyasya | [ŚBM, 6, 6, 3 15.1]
ud eṣām bāhū atiram ud varco atho balam kṣiṇomi brahmaṇāmitrānunnayāmi svāṁ ahamiti yathaiva kṣiṇuyād amitrān unnayet svān evametad āhobhe tv evaite ādadhyād ayaṃ vā agnirbrahma ca kṣatraṃ cemamevaitadagnimetābhyāmubhābhyāṃ saminddhe brahmaṇā ca kṣatreṇa ca | [ŚBM, 6, 6, 3 15.2]
tāstrayodaśa sampadyante | [ŚBM, 6, 6, 3 16.1]
trayodaśa māsāḥ saṃvatsaraḥ saṃvatsaro 'gnir yāvān agnir yāvatyasya mātrā tāvataivainametadannena prīṇāti | [ŚBM, 6, 6, 3 16.2]
prādeśamātryo bhavanti | [ŚBM, 6, 6, 3 17.1]
prādeśamātro vai garbho viṣṇur annam etad ātmasaṃmitenaivainam etad annena prīṇāti yad u vā ātmasaṃmitam annaṃ tadavati tanna hinasti yadbhūyo hinasti tad yat kanīyo na tadavati tiṣṭhannādadhāti tasyopari bandhuḥ svāhākāreṇa reto vā idaṃ siktamayam agnis tasmin yat kāṣṭhāny asvāhākṛtāny abhyādadhyāddhiṃsyāddhainaṃ tā yat samidhastena nāhutayo yad u svāhākāreṇa tenānnam annaṃ hi svāhākāras tatho hainaṃ na hinasti | [ŚBM, 6, 6, 3 17.2]
{ŚBM, 6, 6, 4}
atha viṣṇukramān krāntvā | [ŚBM, 6, 6, 4 1.1]
vātsapreṇopasthāyāstamita āditye bhasmaiva prathamam udvapaty etad vā enam etenānnena prīṇāty etābhiḥ samidbhis tasyānnasya jagdhasyaiṣa pāpmā sīdati bhasma tenainam etad vyāvartayati tasminn apahatapāpman vācaṃ visṛjate vācaṃ visṛjya samidham ādadhāti rātryā evainam etad annena prīṇāti rātrīṃ rātrīm aprayāvam bharanta iti tasyokto bandhū rātryā evaitām ariṣṭiṃ svastim āśāste tad yat kiṃ cāto rātryopasamādadhāty āhutikṛtaṃ haivāsmai tad upasamādadhāti | [ŚBM, 6, 6, 4 1.2]
atha prātarudita āditye | [ŚBM, 6, 6, 4 2.1]
bhasmaiva prathamam udvapaty etad vā enam etenānnena prīṇāty etayā samidhā yacca rātryopasamādadhāti tasyānnasya jagdhasyaiṣa pāpmā sīdati bhasma tenainam etad vyāvartayati tasminn apahatapāpman vācaṃ visṛjate vācaṃ visṛjya samidham ādadhāty ahna evainam etad annena prīṇāty aharahar aprayāvam bharanta iti tasyokto bandhur ahna evaitām ariṣṭiṃ svastim āśāste tad yat kiṃ cāto 'hnopasamādadhāty āhutikṛtaṃ haivāsmai tadupasamādadhāti | [ŚBM, 6, 6, 4 2.2]
ahorātre vā abhivartamāne saṃvatsaram āpnutaḥ saṃvatsara idaṃ sarvam āhnāyaivaitām ariṣṭiṃ svastimāśāste | [ŚBM, 6, 6, 4 3.1]
atha yadāsmai vratam prayacchanti | [ŚBM, 6, 6, 4 4.1]
atha vrate nyajya samidhamādadhāti na vrate nyañjyād ity u haika āhur āhutiṃ tajjuhuyād anavakﾱptaṃ vai tadyaddīkṣita āhutiṃ juhuyāditi | [ŚBM, 6, 6, 4 4.2]
sa vai nyañjyādeva | [ŚBM, 6, 6, 4 5.1]
daivo vā asyaiṣa ātmā mānuṣo 'yaṃ sa yanna nyañjyān na haitaṃ daivam ātmānam prīṇīyād atha yan nyanakti tatho haitaṃ daivam ātmānam prīṇāti sā yat samittena nāhutir yad u vrate nyaktā tenānnam annaṃ hi vratam | [ŚBM, 6, 6, 4 5.2]
sa vai samidham ādhāyātha vratayati | [ŚBM, 6, 6, 4 6.1]
daivo vā asyaiṣa ātmā mānuṣo 'yaṃ devā u vā agre 'tha manuṣyās tasmāt samidhamādhāyātha vratayati | [ŚBM, 6, 6, 4 6.2]
annapate 'nnasya no dehīti | [ŚBM, 6, 6, 4 7.1]
aśanapate 'śanasya no dehīty etad anamīvasya śuṣmiṇa ity anaśanāyasya śuṣmiṇa ity etat pra pra dātāraṃ tāriṣa iti yajamāno vai dātā pra yajamānaṃ tāriṣa ity etad ūrjaṃ dhehi dvipade catuṣpada ity āśiṣam āśāste yad u bhinnāyai prāyaścittim āhottarasmiṃstad anvākhyāna iti | [ŚBM, 6, 6, 4 7.2]
yady eṣokhā bhidyeta | [ŚBM, 6, 6, 4 8.1]
yābhinnā navā sthāly urubilī syāt tasyām enam paryāvaped ārcchati vā eṣokhā yā bhidyate 'nārto iyaṃ devatānārtāyām imam anārtam bibharāṇīti tatrokhāyai kapālam purastāt prāsyati tatho haiṣa etasyai yonerna cyavate | [ŚBM, 6, 6, 4 8.2]
atha mṛdam āhṛtya | [ŚBM, 6, 6, 4 9.1]
ukhāṃ copaśayāṃ ca piṣṭvā saṃsṛjyokhāṃ karoty etayaivāvṛtānupaharan yajus tūṣṇīm eva paktvā paryāvapati karmaṇireva tatra prāyaścittiḥ punas tat kapālam ukhāyām upasamasyokhāṃ copaśayāṃ ca piṣṭvā saṃsṛjya nidadhāti prāyaścittibhyaḥ | [ŚBM, 6, 6, 4 9.2]
atha yadyeṣa ukhyo 'gnir anugacchet | [ŚBM, 6, 6, 4 10.1]
gārhapatyaṃ vāva sa gacchati gārhapatyāddhi sa āhṛto bhavati gārhapatyād evainam prāñcam uddhṛtyopasamādhāyokhām pravṛñjyād etayaivāvṛtānupaharan yajus tūṣṇīm eva tāṃ yadāgnir ārohati | [ŚBM, 6, 6, 4 10.2]
atha prāyaścittī karoti | [ŚBM, 6, 6, 4 11.1]
sarvebhyo vā eṣa etaṃ kāmebhya ādhatte tad yad evāsyātra kāmānāṃ vyavacchidyate 'gnāvanugate tadevaitatsaṃtanoti saṃdadhāty ubhe prāyaścittī karoty adhvaraprāyaścittiṃ cāgniprāyaścittiṃ cādhvarasya pūrvām athāgnes tasyokto bandhuḥ | [ŚBM, 6, 6, 4 11.2]
sa samidhājyasyopahatya | [ŚBM, 6, 6, 4 12.1]
āsīna āhutiṃ juhoti viśvakarmaṇe svāhety athopotthāya samidham ādadhāti punastvādityā rudrā vasavaḥ samindhatām punarbrahmāṇo vasunītha yajñair ity etāstvā devatāḥ punaḥ samindhatām ity etad ghṛtena tvaṃ tanvaṃ vardhayasva satyāḥ santu yajamānasya kāmā iti ghṛtenāha tvaṃ vardhayasva yebhya u tvāṃ kāmebhyo yajamāna ādhatta te 'sya sarve satyāḥ santvityetat | [ŚBM, 6, 6, 4 12.2]
atha yadi gārhapatyo 'nugacchet | [ŚBM, 6, 6, 4 13.1]
araṇī vāva sa gacchaty araṇibhyāṃ hi sa āhṛto bhavaty araṇibhyām evainam mathitvopasamādhāya prāyaścittī karoti | [ŚBM, 6, 6, 4 13.2]
atha yadi prasuta āhavanīyo 'nugacchet | [ŚBM, 6, 6, 4 14.1]
gārhapatyaṃ vāva sa gacchati gārhapatyāddhi sa āhṛto bhavati gārhapatyādevainam prāñcaṃ sāṃkāśinena hṛtvopasamādhāya prāyaścittī karoti yas tasmin kāle 'dhvaraḥ syāt tām adhvaraprāyaścittiṃ kuryāt samānyagniprāyaścittiḥ | [ŚBM, 6, 6, 4 14.2]
atha yadyāgnīdhrīyo 'nugacchet | [ŚBM, 6, 6, 4 15.1]
gārhapatyaṃ vāva sa gacchati gārhapatyāddhi sa āhṛto bhavati gārhapatyād evainam prāñcamuttareṇa sado hṛtvopasamādhāya prāyaścittī karoty atha yadi gārhapatyo 'nugacchet tasyokto bandhuḥ | [ŚBM, 6, 6, 4 15.2]
{ŚBM, 6, 7, 1}
rukmam pratimucya bibharti | [ŚBM, 6, 7, 1 1.1]
satyaṃ haitad yad rukmaḥ satyaṃ vā etaṃ yantum arhati satyenaitaṃ devā abibharuḥ satyenaivainam etad bibharti | [ŚBM, 6, 7, 1 1.2]
tadyattatsatyam | [ŚBM, 6, 7, 1 2.1]
asau sa ādityaḥ sa hiraṇmayo bhavati jyotirvai hiraṇyaṃ jyotir eṣo 'mṛtaṃ hiraṇyam amṛtam eṣa parimaṇḍalo bhavati parimaṇḍalo hyeṣa ekaviṃśatinirbādha ekaviṃśo hyeṣa bahiṣṭān nirbādham bibharti raśmayo vā etasya nirbādhā bāhyata u vā etasya raśmayaḥ | [ŚBM, 6, 7, 1 2.2]
yad v eva rukmam pratimucya bibharti | [ŚBM, 6, 7, 1 3.1]
asau vā āditya eṣa rukmo no haitam agnim manuṣyo manuṣyarūpeṇa yantum arhaty etenaiva rūpeṇaitad rūpam bibharti | [ŚBM, 6, 7, 1 3.2]
yad v eva rukmam pratimucya bibharti | [ŚBM, 6, 7, 1 4.1]
reto vā idaṃ siktam ayam agnis tejo vīryaṃ rukmo 'smiṃs tad retasi tejo vīryaṃ dadhāti | [ŚBM, 6, 7, 1 4.2]
yad eva rukmam pratimucya bibharti | [ŚBM, 6, 7, 1 5.1]
etadvai devā abibhayuryadvai na imam iha rakṣāṃsi nāṣṭrā na hanyur iti tasmā etam antikād goptāram akurvann amum evādityam asau vā āditya eṣa rukmas tathaivāsmā ayam etam antikād goptāraṃ karoti | [ŚBM, 6, 7, 1 5.2]
kṛṣṇājine niṣyūto bhavati | [ŚBM, 6, 7, 1 6.1]
yajño vai kṛṣṇājinaṃ yajño vā etaṃ yantum arhati yajñenaitaṃ devā abibharur yajñenaivaitam etad bibharti lomataś chandāṃsi vai lomāni chandāṃsi vā etaṃ yantum arhanti chandobhir etaṃ devā abibharuś chandobhir evainam etad bibharti | [ŚBM, 6, 7, 1 6.2]
abhi śuklāni ca kṛṣṇāni ca lomāni niṣyūto bhavati | [ŚBM, 6, 7, 1 7.1]
ṛksāmayor haite rūpe ṛksāme vā etaṃ yantum arhata ṛksāmābhyām etaṃ devā abibharur ṛksāmābhyām evainam etad bibharti śāṇo rukmapāśas trivṛt tasyokto bandhuḥ | [ŚBM, 6, 7, 1 7.2]
tam uparinābhi bibharti | [ŚBM, 6, 7, 1 8.1]
asau vā āditya eṣa rukma uparinābhy u vā eṣaḥ | [ŚBM, 6, 7, 1 8.2]
yad v evoparinābhi | [ŚBM, 6, 7, 1 9.1]
avāgvai nābhe retaḥ prajātis tejo vīryaṃ rukmo nenme retaḥ prajātiṃ tejo vīryaṃ rukmaḥ pradahād iti | [ŚBM, 6, 7, 1 9.2]
yad v evoparinābhi | [ŚBM, 6, 7, 1 10.1]
etadvai paśor medhyataraṃ yad uparinābhi purīṣasaṃhitataraṃ yad avāṅnābhes tad yad eva paśor medhyataraṃ tenainam etad bibharti | [ŚBM, 6, 7, 1 10.2]
yad v evoparinābhi | [ŚBM, 6, 7, 1 11.1]
yad vai prāṇasyāmṛtam ūrdhvaṃ tannābher ūrdhvaiḥ prāṇair uccaraty atha yan martyam parāk tan nābhim atyeti tad yad eva prāṇasyāmṛtaṃ tad enam etad abhisaṃpādayati tenainam etadbibharti | [ŚBM, 6, 7, 1 11.2]
athainam āsandyā bibharti | [ŚBM, 6, 7, 1 12.1]
iyaṃ vā āsandyasyāṃ hīdaṃ sarvam āsannam iyaṃ vā etaṃ yantum arhaty anayaitaṃ devā abibharur anayaivainam etad bibharti | [ŚBM, 6, 7, 1 12.2]
audumbarī bhavati | [ŚBM, 6, 7, 1 13.1]
ūrg vai rasa udumbara ūrjaivainam etad rasena bibharty atho sarva ete vanaspatayo yad udumbaraḥ sarve vā etaṃ vanaspatayo yantum arhanti sarvair etaṃ vanaspatibhir devā abibharuḥ sarvair evainam etad vanaspatibhir bibharti | [ŚBM, 6, 7, 1 13.2]
prādeśamātry ūrdhvā bhavati | [ŚBM, 6, 7, 1 14.1]
prādeśamātro vai garbho viṣṇur yonir eṣā garbhasaṃmitāṃ tad yoniṃ karoty aratnimātrī tiraścī bāhur vā aratnir bāhuno vai vīryaṃ kriyate vīryasaṃmitaiva tad bhavati vīryaṃ vā etaṃ yantum arhati vīryeṇaitaṃ devā abibharur vīryeṇaivainam etad bibharti | [ŚBM, 6, 7, 1 14.2]
catuḥsraktayaḥ pādā bhavanti | [ŚBM, 6, 7, 1 15.1]
catuḥsraktīnyanūcyāni catasro vai diśo diśo vā etaṃ yantum arhanti digbhir etaṃ devā abibharur digbhir evainam etad bibharti mauñjībhī rajjubhir vyutā bhavati trivṛdbhis tasyokto bandhur mṛdā digdhā tasyo evokto 'tho anatidāhāya | [ŚBM, 6, 7, 1 15.2]
athainaṃ śikyena bibharti | [ŚBM, 6, 7, 1 16.1]
ime vai lokā eṣo 'gnir diśaḥ śikyaṃ digbhir hīme lokāḥ śaknuvanti sthātuṃ yacchaknuvanti tasmācchikyaṃ digbhir evainam etad bibharti ṣaḍudyāmam bhavati ṣaḍḍhi diśo mauñjaṃ trivṛt tasyokto bandhur mṛdā digdhaṃ tasyo evokto 'tho anatidāhāya | [ŚBM, 6, 7, 1 16.2]
tasyāpa eva pratiṣṭhā | [ŚBM, 6, 7, 1 17.1]
apsu hīme lokāḥ pratiṣṭhitā āditya āsañjanam āditye hīme lokā digbhir āsaktāḥ sa yo haitad evaṃ vedaitenaiva rūpeṇaitad rūpam bibharti | [ŚBM, 6, 7, 1 17.2]
yad v evainaṃ śikyena bibharti | [ŚBM, 6, 7, 1 18.1]
saṃvatsara eṣo 'gnirṛtavaḥ śikyam ṛtubhir hi saṃvatsaraḥ śaknoti sthātuṃ yacchaknoti tasmācchikyam ṛtubhir evainam etad bibharti ṣaḍudyāmam bhavati ṣaḍḍhyṛtavaḥ | [ŚBM, 6, 7, 1 18.2]
tasyāhorātre eva pratiṣṭhā | [ŚBM, 6, 7, 1 19.1]
ahorātrayor hyayaṃ saṃvatsaraḥ pratiṣṭhitaś candramā āsañjanaṃ candramasi hyayaṃ saṃvatsara ṛtubhir āsaktaḥ sa yo haitadevaṃ vedaitenaiva rūpeṇaitad rūpam bibharti tasya ha vā eṣa saṃvatsarabhṛto bhavati ya evaṃ veda saṃvatsaropāsito haiva tasya bhavati ya evaṃ na vedety adhidevatam | [ŚBM, 6, 7, 1 19.2]
athādhyātmam | [ŚBM, 6, 7, 1 20.1]
ātmaivāgniḥ prāṇāḥ śikyam prāṇair hyayam ātmā śaknoti sthātuṃ yacchaknoti tasmācchikyaṃ prāṇair evainam etad bibharti ṣaḍudyāmam bhavati ṣaḍḍhi prāṇāḥ | [ŚBM, 6, 7, 1 20.2]
tasya mana eva pratiṣṭhā | [ŚBM, 6, 7, 1 21.1]
manasi hyayamātmā pratiṣṭhito 'nnam āsañjanam anne hyayamātmā prāṇair āsaktaḥ sa yo haitad evaṃ vedaitenaiva rūpeṇaitad rūpam bibharti | [ŚBM, 6, 7, 1 21.2]
athainam ukhayā bibharti | [ŚBM, 6, 7, 1 22.1]
ime vai lokā ukheme vā etaṃ lokā yantum arhanty ebhiretaṃ lokair devā abibharur ebhir evainam etallokair bibharti | [ŚBM, 6, 7, 1 22.2]
sā yad ukhā nāma | [ŚBM, 6, 7, 1 23.1]
etad vai devā etena karmaṇaitayāvṛtemāṃl lokān udakhanan yad udakhanaṃs tasmād utkhotkhā ha vai tām ukhety ācakṣate parokṣam parokṣakāmā hi devāḥ | [ŚBM, 6, 7, 1 23.2]
tad vā ukheti dve akṣare | [ŚBM, 6, 7, 1 24.1]
dvipād yajamāno yajamāno 'gnir yāvān agnir yāvatyasya mātrā tāvataivainam etad bibharti so eva kumbhī sā sthālī tat ṣaṭ ṣaḍ ṛtavaḥ saṃvatsaraḥ saṃvatsaro 'gnir yāvān agnir yāvatyasya mātrā tāvat tad bhavati | [ŚBM, 6, 7, 1 24.2]
athainam iṇḍvābhyāṃ parigṛhṇāti | [ŚBM, 6, 7, 1 25.1]
asau vā āditya eṣo 'gnir ahorātre iṇḍve amuṃ tad ādityam ahorātrābhyām parigṛhṇāti tasmād eṣo 'horātrābhyām parigṛhītaḥ | [ŚBM, 6, 7, 1 25.2]
yad v evainam iṇḍvābhyām parigṛhṇāti | [ŚBM, 6, 7, 1 26.1]
asau vā āditya eṣo 'gnir imā u lokāv iṇḍve amum tad ādityam ābhyāṃ lokābhyām parigṛhṇāti tasmād eṣa ābhyāṃ lokābhyām parigṛhītaḥ parimaṇḍale bhavataḥ parimaṇḍalau hīmau lokau mauñje trivṛtī tasyokto bandhur mṛdā digdhe tasyo evokto 'tho anatidāhāya | [ŚBM, 6, 7, 1 26.2]
athātaḥ sampad eva | [ŚBM, 6, 7, 1 27.1]
āsandī cokhā ca śikyaṃ ca rukmapāśaś cāgniś ca rukmaśca tat ṣaṭ ṣaḍ ṛtavaḥ saṃvatsaraḥ saṃvatsaro 'gnir yāvān agnir yāvatyasya mātrā tāvat tad bhavatīṇḍve tad aṣṭāv aṣṭākṣarā gāyatrī gāyatro 'gnir yāvān agnir yāvatyasya mātrā tāvat tad bhavati | [ŚBM, 6, 7, 1 27.2]
atha sarvasampat | [ŚBM, 6, 7, 1 28.1]
catvāraḥ pādāś catvāry anūcyāni śikyaṃ ca rukmapāśaśca yad u kiṃ ca rajjavyaṃ śikyaṃ tad anūkhāgnī rukmas tat trayodaśa trayodaśa māsāḥ saṃvatsaraḥ saṃvatsaro 'gnir yāvān agnir yāvatyasya mātrā tāvat tad bhavati | [ŚBM, 6, 7, 1 28.2]
{ŚBM, 6, 7, 2}
taṃ tiṣṭhan pratimuñcate | [ŚBM, 6, 7, 2 1.1]
asau vā āditya eṣa rukmaḥ | [ŚBM, 6, 7, 2 1.2]
tiṣṭhatīva vā asāvādityaḥ | [ŚBM, 6, 7, 2 1.3]
atho tiṣṭhan vai vīryavattara udaṅ prāṅ tiṣṭhan | [ŚBM, 6, 7, 2 1.4]
tasyokto bandhuḥ | [ŚBM, 6, 7, 2 1.5]
dṛśāno rukma urvyā vyadyaud iti dṛśyamāno hy eṣa rukma urvyā vidyotate | [ŚBM, 6, 7, 2 2.1]
durmarṣam āyuḥ śriye rucāna iti durmaraṃ vā etasyāyuḥ | [ŚBM, 6, 7, 2 2.2]
śriyo eṣa rocate | [ŚBM, 6, 7, 2 2.3]
agnir amṛto abhavad vayobhir iti sarvair vā eṣa vayobhir amṛto 'bhavad yad enaṃ dyaur ajanayad iti | [ŚBM, 6, 7, 2 2.4]
dyaur vā etam ajanayat suretā iti suretā hy eṣā yasyā eṣa retaḥ | [ŚBM, 6, 7, 2 2.5]
athainam iṇḍvābhyām parigṛhṇāti | [ŚBM, 6, 7, 2 3.1]
naktoṣāsā samanasā virūpe ity ahorātre vai naktoṣāsā samanasā virūpe | [ŚBM, 6, 7, 2 3.2]
dhāpayete śiśum ekaṃ samīcī iti yad vai kiṃ cāhorātrayos tenaitam eva samīcī dhāpayete | [ŚBM, 6, 7, 2 3.3]
dyāvākṣāmā rukmo antar vibhātīti harann etad yajur japati | [ŚBM, 6, 7, 2 3.4]
ime vai dyāvāpṛthivī dyāvākṣāmā | [ŚBM, 6, 7, 2 3.5]
te eṣa yann antarā vibhāti | [ŚBM, 6, 7, 2 3.6]
tasmād etaddharan yajur japati | [ŚBM, 6, 7, 2 3.7]
devā agniṃ dhārayan draviṇodā iti parigṛhya nidadhāti | [ŚBM, 6, 7, 2 3.8]
prāṇā vai devā draviṇodāḥ | [ŚBM, 6, 7, 2 3.9]
ta etam agra evam adhārayan | [ŚBM, 6, 7, 2 3.10]
tair evainam etaddhārayati | [ŚBM, 6, 7, 2 3.11]
atha śikyapāśam pratimuñcate | [ŚBM, 6, 7, 2 4.1]
viśvā rūpāṇi pratimuñcate kavir ity asau vā ādityaḥ kaviḥ | [ŚBM, 6, 7, 2 4.2]
viśvā rūpā śikyam | [ŚBM, 6, 7, 2 4.3]
prāsāvīd bhadraṃ dvipade catuṣpada ity udyan vā eṣa dvipade catuṣpade ca bhadram prasauti | [ŚBM, 6, 7, 2 4.4]
vi nākam akhyat savitā vareṇya iti svargo vai loko nākaḥ | [ŚBM, 6, 7, 2 4.5]
tam eṣa udyann evānuvipaśyan yan u prayāṇam uṣaso virājatīty uṣā vā agre vyucchati | [ŚBM, 6, 7, 2 4.6]
tasyā eṣa vyuṣṭiṃ virājann anūdeti | [ŚBM, 6, 7, 2 4.7]
athainam ato vikṛtyā vikaroti | [ŚBM, 6, 7, 2 5.1]
idam evaitad retaḥ siktaṃ vikaroti | [ŚBM, 6, 7, 2 5.2]
tasmād yonau retaḥ siktaṃ vikriyate | [ŚBM, 6, 7, 2 5.3]
suparṇo 'si garutmān iti | [ŚBM, 6, 7, 2 6.1]
vīryaṃ vai suparṇo garutmān | [ŚBM, 6, 7, 2 6.2]
vīryam evainam etad abhisaṃskaroti | [ŚBM, 6, 7, 2 6.3]
trivṛt te śira iti trivṛtam asya stomaṃ śiraḥ karoti | [ŚBM, 6, 7, 2 6.4]
gāyatraṃ cakṣur iti gāyatraṃ cakṣuḥ karoti | [ŚBM, 6, 7, 2 6.5]
bṛhadrathantare pakṣāv iti bṛhadrathantare pakṣau karoti | [ŚBM, 6, 7, 2 6.6]
stoma ātmeti stomam ātmānaṃ karoti pañcaviṃśam | [ŚBM, 6, 7, 2 6.7]
chandāṃsy aṅgānīti chandāṃsi vā etasyāṅgāni | [ŚBM, 6, 7, 2 6.8]
yajūṃṣi nāmeti yad enam agnir ity ācakṣate tad asya yajūṃṣi nāma | [ŚBM, 6, 7, 2 6.9]
sāma te tanūr vāmadevyam ity ātmā vai tanūḥ | [ŚBM, 6, 7, 2 6.10]
ātmā te tanūr vāmadevyam ity etat | [ŚBM, 6, 7, 2 6.11]
yajñāyajñiyam puccham iti yajñāyajñiyam pucchaṃ karoti | [ŚBM, 6, 7, 2 6.12]
dhiṣṇyāḥ śaphā iti dhiṣṇyair vā eṣo 'smiṃlloke pratiṣṭhitaḥ | [ŚBM, 6, 7, 2 6.13]
suparṇo 'si garutmān divaṃ gaccha svaḥ pateti tad enaṃ suparṇaṃ garutmantaṃ kṛtvāha devān gaccha svargaṃ lokam pateti | [ŚBM, 6, 7, 2 6.14]
taṃ vā etam atra pakṣapucchavantaṃ vikaroti | [ŚBM, 6, 7, 2 7.1]
yādṛg vai yonau reto vikriyate tādṛg jāyate | [ŚBM, 6, 7, 2 7.2]
tad yad etam atra pakṣapucchavantaṃ vikaroti tasmād eṣo 'mutra pakṣapucchavān jāyate | [ŚBM, 6, 7, 2 7.3]
taṃ haika etayā vikṛtyābhimantryānyāṃ citiṃ cinvanti droṇacitaṃ vā rathacakracitaṃ vā kaṅkacitaṃ vā praugacitaṃ vobhayataḥ praugaṃ vā samuhyapurīṣaṃ vā | [ŚBM, 6, 7, 2 8.1]
na tathā kuryāt | [ŚBM, 6, 7, 2 8.2]
yathā pakṣapucchavantaṃ garbham parivṛścet tādṛk tat | [ŚBM, 6, 7, 2 8.3]
tasmād enaṃ suparṇacitam eva cinuyāt | [ŚBM, 6, 7, 2 8.4]
tam etayā vikṛtyeta ūrdhvam prāñcam pragṛhṇāti | [ŚBM, 6, 7, 2 9.1]
asau vā āditya eṣo 'gniḥ | [ŚBM, 6, 7, 2 9.2]
amuṃ tad ādityam ita ūrdhvam prāñcaṃ dadhāti | [ŚBM, 6, 7, 2 9.3]
tasmād asāv āditya ita ūrdhvaḥ prāṅ dhīyate | [ŚBM, 6, 7, 2 9.4]
parobāhu pragṛhṇāti | [ŚBM, 6, 7, 2 9.5]
parobāhu hy eṣa ito 'thainam upāvaharati | [ŚBM, 6, 7, 2 9.6]
tam upāvahṛtyoparinābhi dhārayati | [ŚBM, 6, 7, 2 9.7]
tasyokto bandhuḥ | [ŚBM, 6, 7, 2 9.8]
atha viṣṇukramān kramate | [ŚBM, 6, 7, 2 10.1]
etad vai devā viṣṇur bhūtvemāṃllokān akramanta | [ŚBM, 6, 7, 2 10.2]
yad viṣṇur bhūtvākramanta tasmād viṣṇukramāḥ | [ŚBM, 6, 7, 2 10.3]
tathaivaitad yajamāno viṣṇur bhūtvemāṃllokān kramate | [ŚBM, 6, 7, 2 10.4]
sa yaḥ sa viṣṇur yajñaḥ saḥ | [ŚBM, 6, 7, 2 11.1]
sa yaḥ sa yajño 'yam eva sa yo 'yam agnir ukhāyām | [ŚBM, 6, 7, 2 11.2]
etam eva tad devā ātmānaṃ kṛtvemāṃllokān akramanta | [ŚBM, 6, 7, 2 11.3]
tathaivaitad yajamāna etam evātmānaṃ kṛtvemāṃllokān kramate | [ŚBM, 6, 7, 2 11.4]
udaṅ prāṅ tiṣṭhan | [ŚBM, 6, 7, 2 12.1]
etad vai tat prajāpatir viṣṇukramair udaṅ prāṅ tiṣṭhan prajā asṛjata | [ŚBM, 6, 7, 2 12.2]
tathaivaitad yajamāno viṣṇukramair udaṅ tiṣṭhan prajāḥ sṛjate | [ŚBM, 6, 7, 2 12.3]
viṣṇoḥ kramo 'sīti viṣṇur hi bhūtvā kramate | [ŚBM, 6, 7, 2 13.1]
sapatnaheti sapatnān hātra hanti | [ŚBM, 6, 7, 2 13.2]
gāyatraṃ chanda āroheti gāyatraṃ chanda ārohati | [ŚBM, 6, 7, 2 13.3]
pṛthivīm anu vikramasveti pṛthivīm anu vikramate | [ŚBM, 6, 7, 2 13.4]
praharati pādaṃ kramate | [ŚBM, 6, 7, 2 13.5]
ūrdhvam agnim udgṛhṇāti | [ŚBM, 6, 7, 2 13.6]
ūrdhvo hi rohati | [ŚBM, 6, 7, 2 13.7]
viṣṇoḥ kramo 'sīti viṣṇur hi bhūtvā kramate | [ŚBM, 6, 7, 2 14.1]
abhimātihety abhimātīr hātra hanti | [ŚBM, 6, 7, 2 14.2]
traiṣṭubhaṃ chanda āroheti traiṣṭubhaṃ chanda ārohati | [ŚBM, 6, 7, 2 14.3]
antarikṣam anu vikramasvety antarikṣam anu vikramate | [ŚBM, 6, 7, 2 14.4]
praharati pādaṃ kramate | [ŚBM, 6, 7, 2 14.5]
ūrdhvam agnim udgṛhṇāti | [ŚBM, 6, 7, 2 14.6]
ūrdhvo hi rohati | [ŚBM, 6, 7, 2 14.7]
viṣṇoḥ kramo 'sīti viṣṇur hi bhūtvā kramate | [ŚBM, 6, 7, 2 15.1]
arātīyato hantety arātīyato hātra hanti | [ŚBM, 6, 7, 2 15.2]
jāgataṃ chanda āroheti jāgataṃ chanda ārohati | [ŚBM, 6, 7, 2 15.3]
divam anu vikramasveti divam anu vikramate | [ŚBM, 6, 7, 2 15.4]
praharati pādaṃ kramate | [ŚBM, 6, 7, 2 15.5]
ūrdhvam agnim udgṛhṇāti | [ŚBM, 6, 7, 2 15.6]
ūrdhvo hi rohati | [ŚBM, 6, 7, 2 15.7]
viṣṇoḥ kramo 'sīti viṣṇur hi bhūtvā kramate | [ŚBM, 6, 7, 2 16.1]
śatrūyato hanteti śatrūyato hātra hanti | [ŚBM, 6, 7, 2 16.2]
ānuṣṭubhaṃ chanda ārohety ānuṣṭubhaṃ chanda ārohati | [ŚBM, 6, 7, 2 16.3]
diśo 'nu vikramasveti sarvā diśo 'nu vīkṣate | [ŚBM, 6, 7, 2 16.4]
na praharati pādaṃ ned imāṃllokān atipraṇaśyānīti | [ŚBM, 6, 7, 2 16.5]
ūrdhvam evāgnim udgṛhṇāti | [ŚBM, 6, 7, 2 16.6]
saṃ hyārohati | [ŚBM, 6, 7, 2 16.7]
{ŚBM, 6, 7, 3}
athainam iti pragṛhṇāti | [ŚBM, 6, 7, 3 1.1]
etad vai devā akāmayanta parjanyo rūpaṃ syāmeti | [ŚBM, 6, 7, 3 1.2]
ta etenātmanā parjanyo rūpam abhavan | [ŚBM, 6, 7, 3 1.3]
tathaivaitad yajamāna etenātmanā parjanyo rūpam bhavati | [ŚBM, 6, 7, 3 1.4]
akrandad agni stanayann iva dyaur iti krandatīva hi parjanya stanayan | [ŚBM, 6, 7, 3 2.1]
kṣāmā rerihad vīrudhaḥ samañjann iti kṣamā vai parjanyo rerihyamāṇo vīrudhaḥ samanakti | [ŚBM, 6, 7, 3 2.2]
sadyo jajñāno vi hīm iddho akhyad iti sadyo vā eṣa jajñāna idaṃ sarvaṃ vikhyāpayati | [ŚBM, 6, 7, 3 2.3]
ā rodasī bhānunā bhāty antar itīme vai dyāvāpṛthivī rodasī | [ŚBM, 6, 7, 3 2.4]
te eṣa bhānunābhāti | [ŚBM, 6, 7, 3 2.5]
parobāhu pragṛhṇāti | [ŚBM, 6, 7, 3 2.6]
parobāhu hi parjanyaḥ | [ŚBM, 6, 7, 3 2.7]
athainamupāvaharati | [ŚBM, 6, 7, 3 3.1]
etad vai yo 'smiṃlloke raso yad upajīvanaṃ tenaitat sahordhva imāṃllokān rohati | [ŚBM, 6, 7, 3 3.2]
agnir vā asmiṃlloke raso 'gnir upajīvanaṃ | [ŚBM, 6, 7, 3 3.3]
tad yat tāvad eva syān na hāsmiṃlloke raso nopajīvanaṃ syāt | [ŚBM, 6, 7, 3 3.4]
atha yat pratyavarohaty asminn evaitalloke rasam upajīvanaṃ dadhāti | [ŚBM, 6, 7, 3 3.5]
yad v eva pratyavarohati etad vā etad imāṃllokān ita ūrdhvo rohati | [ŚBM, 6, 7, 3 4.1]
sa sa parāṅ iva rohaḥ | [ŚBM, 6, 7, 3 4.2]
iyam u vai pratiṣṭhā | [ŚBM, 6, 7, 3 4.3]
tad yat tāvad eva syāt pra hāsmāllokād yajamānaś cyaveta | [ŚBM, 6, 7, 3 4.4]
atha yat pratyavarohatīmām evaitat pratiṣṭhām abhipratyaiti | [ŚBM, 6, 7, 3 4.5]
asyām evaitat pratiṣṭhāyāṃ pratitiṣṭhati | [ŚBM, 6, 7, 3 4.6]
yad evam pratyavarohati etad vā etad imāṃllokān ita ūrdhvo jayati | [ŚBM, 6, 7, 3 5.1]
sa sa parāṅ iva jayaḥ | [ŚBM, 6, 7, 3 5.2]
yo vai parāṅ eva jayaty anye vai tasya jitam anvavasyanti | [ŚBM, 6, 7, 3 5.3]
atha ya ubhayathā jayati tasya tatra kāmacaraṇam bhavati | [ŚBM, 6, 7, 3 5.4]
tad yat pratyavarohatīmān evaital lokān itaś cordhvān amutaś cārvāco jayati | [ŚBM, 6, 7, 3 5.5]
agne 'bhyāvartin abhi mā nivartasvāgne aṅgiraḥ punar ūrjā saha rayyety etena mā sarveṇābhinivartasvety etac catuṣkṛtvaḥ pratyavarohati | [ŚBM, 6, 7, 3 6.1]
catur hi kṛtva ūrdhvo rohati | [ŚBM, 6, 7, 3 6.2]
tad yāvatkṛtva ūrdhvo rohati tāvatkṛtvaḥ pratyavarohati | [ŚBM, 6, 7, 3 6.3]
tam upāvahṛtyoparinābhi dhārayati | [ŚBM, 6, 7, 3 6.4]
tasyokto bandhuḥ | [ŚBM, 6, 7, 3 6.5]
athainam abhimantrayate | [ŚBM, 6, 7, 3 7.1]
āyur vā agniḥ | [ŚBM, 6, 7, 3 7.2]
āyur evaitad ātman dhatte | [ŚBM, 6, 7, 3 7.3]
ā tvāhārṣam ity ā hy enaṃ haranti | [ŚBM, 6, 7, 3 7.4]
antarabhūr ity āyur evaitad ātman dhatte | [ŚBM, 6, 7, 3 7.5]
dhruvas tiṣṭhāvicācalir ity āyur evaitad dhruvam antar ātman dhatte | [ŚBM, 6, 7, 3 7.6]
viśas tvā sarvā vāñchantv ity annaṃ vai viśaḥ | [ŚBM, 6, 7, 3 7.7]
annaṃ tvā sarvaṃ vāñchatv ity etat | [ŚBM, 6, 7, 3 7.8]
mā tvad rāṣṭram adhibhraśad iti śrīr vai rāṣṭram | [ŚBM, 6, 7, 3 7.9]
mā tvacchrīr adhibhraśad ity etat | [ŚBM, 6, 7, 3 7.10]
atha śikyapāśaṃ ca rukmapāśaṃ conmuñcate | [ŚBM, 6, 7, 3 8.1]
vāruṇo vai pāśaḥ | [ŚBM, 6, 7, 3 8.2]
varuṇapāśād eva tat pramucyate | [ŚBM, 6, 7, 3 8.3]
vāruṇyarcā svenaiva tad ātmanā svayā devatayā varuṇapāśāt pramucyate | [ŚBM, 6, 7, 3 8.4]
ud uttamaṃ varuṇa pāśam asmad avādhamaṃ vi madhyamaṃ śrathāyeti | [ŚBM, 6, 7, 3 8.5]
yathaiva yajus tathā bandhuḥ | [ŚBM, 6, 7, 3 8.6]
athā vayam āditya vrate tavānāgaso aditaye syāmetīyaṃ vā aditiḥ | [ŚBM, 6, 7, 3 8.7]
anāgasas tubhyaṃ cāsyai syāmety etat | [ŚBM, 6, 7, 3 8.8]
athainam iti pragṛhṇāti | [ŚBM, 6, 7, 3 9.1]
etad vā enam ado vikṛtyeta ūrdhvam prāñcam pragṛhṇāti | [ŚBM, 6, 7, 3 9.2]
taṃ tata iti pragṛhṇāti | [ŚBM, 6, 7, 3 9.3]
tad yat tāvad evābhaviṣyad atra haivaiṣa vyaraṃsyata | [ŚBM, 6, 7, 3 9.4]
atha yad enam iti pragṛhṇāti tasmād eṣa itītvātheti punar aiti | [ŚBM, 6, 7, 3 9.5]
agre bṛhann uṣasām ūrdhvo asthād ity agre hy eṣa bṛhann uṣasām ūrdhvas tiṣṭhati | [ŚBM, 6, 7, 3 10.1]
nirjaganvān tamaso jyotiṣāgād iti nirjaganvān vā eṣa rātryai tamaso 'hnā jyotiṣaiti | [ŚBM, 6, 7, 3 10.2]
agnir bhānunā ruśatā svaṅga ity agnir vā eṣa bhānunā ruśatā svaṅga ājātaḥ | [ŚBM, 6, 7, 3 10.3]
viśvā sadanāny aprā itīme vai lokā viśvā sadanāni | [ŚBM, 6, 7, 3 10.4]
tān eṣa jāta āpūrayati | [ŚBM, 6, 7, 3 10.5]
parobāhu pragṛhṇāti | [ŚBM, 6, 7, 3 10.6]
parobāhu hy eṣa ito 'thainam upāvaharati | [ŚBM, 6, 7, 3 10.7]
imām evaitat pratiṣṭhām abhipratyaiti | [ŚBM, 6, 7, 3 10.8]
asyām evaitat pratiṣṭhāyām pratitiṣṭhati jagatyā | [ŚBM, 6, 7, 3 10.9]
jagatī hemāṃllokān amuto 'rvāco vyaśnute | [ŚBM, 6, 7, 3 10.10]
haṃsaḥ śuciṣad iti asau vā ādityo haṃsaḥ śuciṣat | [ŚBM, 6, 7, 3 11.1]
vasur antarikṣasad iti vāyur vai vasur antarikṣasat | [ŚBM, 6, 7, 3 11.2]
hotā vediṣad ity agnir vai hotā vediṣat | [ŚBM, 6, 7, 3 11.3]
atithir iti sarveṣāṃ vā eṣa bhūtānām atithiḥ | [ŚBM, 6, 7, 3 11.4]
duroṇasad iti viṣamasad ity etat | [ŚBM, 6, 7, 3 11.5]
nṛṣad iti prāṇo vai nṛṣat | [ŚBM, 6, 7, 3 11.6]
manuṣyā naraḥ | [ŚBM, 6, 7, 3 11.7]
tad yo 'yam manuṣyeṣu prāṇo 'gnis tam etad āha | [ŚBM, 6, 7, 3 11.8]
varasad iti sarveṣu hy eṣa vareṣu sannaḥ | [ŚBM, 6, 7, 3 11.9]
ṛtasad iti satyasad ity etat | [ŚBM, 6, 7, 3 11.10]
vyomasad iti sarveṣu hy eṣa vyomasu sannaḥ | [ŚBM, 6, 7, 3 11.11]
abjā gojā ity abjāś ca hy eṣa gojāś ca | [ŚBM, 6, 7, 3 11.12]
ṛtajā iti satyajā ity etat | [ŚBM, 6, 7, 3 11.13]
adrijā ity adrijā hyeṣaḥ | [ŚBM, 6, 7, 3 11.14]
ṛtam iti satyam ity etat | [ŚBM, 6, 7, 3 11.15]
bṛhad iti nidadhāti | [ŚBM, 6, 7, 3 11.16]
bṛhaddhy eṣa | [ŚBM, 6, 7, 3 11.17]
tad yad eṣa tad enam etat kṛtvā nidadhāti | [ŚBM, 6, 7, 3 11.18]
dvābhyām akṣarābhyām | [ŚBM, 6, 7, 3 12.1]
dvipād yajamānaḥ | [ŚBM, 6, 7, 3 12.2]
yajamāno 'gniḥ | [ŚBM, 6, 7, 3 12.3]
yāvān agnir yāvaty asya mātrā tāvataivainam etan nidadhāti | [ŚBM, 6, 7, 3 12.4]
athainam upatiṣṭhate | [ŚBM, 6, 7, 3 13.1]
etad vā enam etallaghūyatīva yad enena saheti ceti cemāṃllokān kramate | [ŚBM, 6, 7, 3 13.2]
tasmā evaitan nihnute 'hiṃsāyai | [ŚBM, 6, 7, 3 13.3]
yad v evopatiṣṭhate etad vai devā abibhayur yad vai no 'yam imāṃllokān antikān na hiṃsyād iti | [ŚBM, 6, 7, 3 14.1]
tad ebhya evainam etal lokebhyo 'śamayan | [ŚBM, 6, 7, 3 14.2]
tathaivainam ayam etad ebhyo lokebhyaḥ śamayati | [ŚBM, 6, 7, 3 14.3]
sīda tvam mātuḥ asyā upasthe 'ntar agne rucā tvaṃ śivo bhūtvā mahyam agne atho sīda śivas tvam iti śivaḥ śiva iti śamayaty evainam | [ŚBM, 6, 7, 3 15.1]
etad ahiṃsāyai | [ŚBM, 6, 7, 3 15.2]
tatho haiṣa imāṃllokāñchānto na hinasti | [ŚBM, 6, 7, 3 15.3]
tribhir upatiṣṭhate | [ŚBM, 6, 7, 3 16.1]
traya ime lokāḥ | [ŚBM, 6, 7, 3 16.2]
atho trivṛd agniḥ | [ŚBM, 6, 7, 3 16.3]
yāvān agnir yāvaty asya mātrā tāvataivāsmā etan nihnute | [ŚBM, 6, 7, 3 16.4]
atho tāvataivainam etad ebhyo lokebhyaḥ śamayati | [ŚBM, 6, 7, 3 16.5]
{ŚBM, 6, 7, 4}
atha vātsapreṇopatiṣṭhate | [ŚBM, 6, 7, 4 1.1]
etad vai prajāpatir viṣṇukramaiḥ prajāḥ sṛṣṭvā tābhyo vātsapreṇāyuṣyam akarot | [ŚBM, 6, 7, 4 1.2]
tathaivaitad yajamāno viṣṇukramaiḥ prajāḥ sṛṣṭvā tābhyo vātsapreṇāyuṣyaṃ karoti | [ŚBM, 6, 7, 4 1.3]
sa haiṣa dākṣāyaṇahastaḥ yad vātsapram | [ŚBM, 6, 7, 4 2.1]
tasmād yaṃ jātaṃ kāmayeta sarvam āyur iyād iti vātsapreṇainam abhimṛśet | [ŚBM, 6, 7, 4 2.2]
tad asmai jātāyāyuṣyaṃ karoti | [ŚBM, 6, 7, 4 2.3]
tatho ha sa sarvam āyur eti | [ŚBM, 6, 7, 4 2.4]
atha yaṃ kāmayeta vīryavānt syād iti vikṛtyainaṃ purastād abhimantrayeta | [ŚBM, 6, 7, 4 2.5]
tatho ha sa vīryavān bhavati | [ŚBM, 6, 7, 4 2.6]
divas pari prathamaṃ jajñe agnir iti prāṇo vai divaḥ prāṇād u vā eṣa prathamam ajāyata | [ŚBM, 6, 7, 4 3.1]
asmad dvitīyam pari jātavedā iti yad enam ado dvitīyaṃ puruṣavidho 'janayat | [ŚBM, 6, 7, 4 3.2]
tṛtīyam apsv iti yad enam adas tṛtīyam adbhyo 'janayat | [ŚBM, 6, 7, 4 3.3]
nṛmaṇa ajasram iti prajāpatir vai nṛmaṇāḥ | [ŚBM, 6, 7, 4 3.4]
agnir ajasraḥ | [ŚBM, 6, 7, 4 3.5]
indhāna enaṃ jarate svādhīr iti yo vā enam inddhe sa enaṃ janayate svādhīḥ | [ŚBM, 6, 7, 4 3.6]
vidmā te agne tredhā trayāṇīti agnir vāyur āditya etāni hāsya tāni tredhā trayāṇi | [ŚBM, 6, 7, 4 4.1]
vidmā te dhāma vibhṛtā purutreti yad idam bahudhā vihriyate | [ŚBM, 6, 7, 4 4.2]
vidmā te nāma paramaṃ guhā yad iti yaviṣṭha iti vā asya tan nāma paramaṃ guhā | [ŚBM, 6, 7, 4 4.3]
vidmā tam utsaṃ yata ājaganthety āpo vā utsaḥ | [ŚBM, 6, 7, 4 4.4]
adbhyo vā eṣa prathamam ājagāma | [ŚBM, 6, 7, 4 4.5]
samudre tvā nṛmaṇā apsv antar iti prajāpatir vai nṛmaṇāḥ | [ŚBM, 6, 7, 4 4.6]
apsu tvā prajāpatir ity etat | [ŚBM, 6, 7, 4 4.7]
nṛcakṣā īdhe divo agna ūdhann iti prajāpatir vai nṛcakṣāḥ | [ŚBM, 6, 7, 4 4.8]
āpo diva ūdhaḥ | [ŚBM, 6, 7, 4 4.9]
tṛtīye tvā rajasi tasthivāṃsam iti dyaur vai tṛtīyaṃ rajaḥ | [ŚBM, 6, 7, 4 4.10]
apām upasthe mahiṣā avardhann iti prāṇā vai mahiṣāḥ | [ŚBM, 6, 7, 4 4.11]
divi tvā prāṇā avardhann ity etat | [ŚBM, 6, 7, 4 4.12]
tā etā ekavyākhyānāḥ etam evābhi | [ŚBM, 6, 7, 4 5.1]
tā āgneyyas triṣṭubhaḥ | [ŚBM, 6, 7, 4 5.2]
tā yad āgneyyas tenāgniḥ | [ŚBM, 6, 7, 4 5.3]
atha yat triṣṭubho yad ekādaśa tenendraḥ | [ŚBM, 6, 7, 4 5.4]
aindrāgno 'gniḥ | [ŚBM, 6, 7, 4 5.5]
yāvaty asya mātrā tāvataivainam etad upatiṣṭhate | [ŚBM, 6, 7, 4 5.6]
indrāgnī vai sarve devāḥ | [ŚBM, 6, 7, 4 5.7]
sarvadevatyo 'gniḥ | [ŚBM, 6, 7, 4 5.8]
yāvān agnir yāvaty asya mātrā tāvataivainam etad upatiṣṭhate | [ŚBM, 6, 7, 4 5.9]
yad v eva viṣṇukramavātsapre bhavataḥ viṣṇukramair vai prajāpatir imaṃ lokam asṛjata vātsapreṇāgnim | [ŚBM, 6, 7, 4 6.1]
viṣṇukramair vai prajāpatir antarikṣam asṛjata vātsapreṇa vāyum | [ŚBM, 6, 7, 4 6.2]
viṣṇukramair vai prajāpatir divam asṛjata vātsapreṇādityam | [ŚBM, 6, 7, 4 6.3]
viṣṇukramair vai prajāpatir diśo 'sṛjata vātsapreṇa candramasam | [ŚBM, 6, 7, 4 6.4]
viṣṇukramair vai prajāpatir bhūtam asṛjata vātsapreṇa bhaviṣyat | [ŚBM, 6, 7, 4 6.5]
viṣṇukramair vai prajāpatir vittam asṛjata vātsapreṇāśām | [ŚBM, 6, 7, 4 6.6]
viṣṇukramair vai prajāpatir ahar asṛjata vātsapreṇa rātrim | [ŚBM, 6, 7, 4 6.7]
viṣṇukramair vai prajāpatiḥ pūrvapakṣān asṛjata vātsapreṇāparapakṣān | [ŚBM, 6, 7, 4 6.8]
viṣṇukramair vai prajāpatir ardhamāsān asṛjata vātsapreṇa māsān | [ŚBM, 6, 7, 4 6.9]
viṣṇukramair vai prajāpatir ṛtūn asṛjata vātsapreṇa saṃvatsaram | [ŚBM, 6, 7, 4 6.10]
tad yad viṣṇukramavātsapre bhavata etad eva tena sarvaṃ sṛjate | [ŚBM, 6, 7, 4 6.11]
yad v eva viṣṇukramavātsapre bhavataḥ viṣṇukramair vai prajāpatiḥ svargaṃ lokam abhiprāyāt | [ŚBM, 6, 7, 4 7.1]
sa etad avasānam apaśyad vātsapram | [ŚBM, 6, 7, 4 7.2]
tenāvāsyad apradāhāya | [ŚBM, 6, 7, 4 7.3]
yaddhi yuktaṃ na vimucyate pra tad dahyate | [ŚBM, 6, 7, 4 7.4]
tathaivaitad yajamāno viṣṇukramair eva svargaṃ lokam abhiprayāti vātsapreṇāvasyati | [ŚBM, 6, 7, 4 7.5]
sa vai viṣṇukramān krāntvātha tadānīm eva vātsapreṇopatiṣṭhate | [ŚBM, 6, 7, 4 8.1]
yathā prayāyātha tadānīm eva vimuñcet tādṛk tat | [ŚBM, 6, 7, 4 8.2]
devānāṃ vai vidhām anu manuṣyāḥ | [ŚBM, 6, 7, 4 8.3]
tasmād u hedam uta mānuṣo grāmaḥ prayāyātha tadānīm evāvasyati | [ŚBM, 6, 7, 4 8.4]
tad vā ahorātre eva viṣṇukramā bhavanti | [ŚBM, 6, 7, 4 9.1]
ahorātre vātsapram | [ŚBM, 6, 7, 4 9.2]
ahorātre eva tad yāti | [ŚBM, 6, 7, 4 9.3]
ahorātre kṣemyo bhavati | [ŚBM, 6, 7, 4 9.4]
tasmād u hedam uta mānuṣo grāmo 'horātre yātvāhorātre kṣemyo bhavati | [ŚBM, 6, 7, 4 9.5]
sa vā ardham eva saṃvatsarasya viṣṇukramān kramate | [ŚBM, 6, 7, 4 10.1]
ardhaṃ vātsapreṇopatiṣṭhate | [ŚBM, 6, 7, 4 10.2]
madhye ha saṃvatsarasya svargo lokaḥ | [ŚBM, 6, 7, 4 10.3]
sa yat kanīyo 'rdhāt krameta na haitaṃ svargaṃ lokam abhiprāpnuyād atha yad bhūyo 'rdhāt parāṅ haitaṃ svargaṃ lokam atipraṇaśyet | [ŚBM, 6, 7, 4 10.4]
atha yad ardhaṃ kramate 'rdham upatiṣṭhate tat samprati svargaṃ lokam āptvā vimuñcate | [ŚBM, 6, 7, 4 10.5]
tābhyāṃ vai viparyāsam eti | [ŚBM, 6, 7, 4 11.1]
yathā mahāntam adhvānaṃ vimokaṃ samaśnuvīta tādṛk tat | [ŚBM, 6, 7, 4 11.2]
sa vai purastāc copariṣṭāc cobhe viṣṇukramavātsapre samasyati | [ŚBM, 6, 7, 4 11.3]
ahar vai viṣṇukramā rātrir vātsapram | [ŚBM, 6, 7, 4 11.4]
etad vā idaṃ sarvam prajāpatiḥ prajanayiṣyaṃś ca prajanayitvā cāhorātrābhyām ubhayataḥ parigṛhṇāti | [ŚBM, 6, 7, 4 11.5]
tathaivaitad yajamāna idaṃ sarvaṃ prajanayiṣyaṃś ca prajanayitvā cāhorātrābhyām ubhayataḥ parigṛhṇāti | [ŚBM, 6, 7, 4 11.6]
tad āhuḥ yad ahar viṣṇukramā rātrir vātsapram athobhe evāhan bhavato na rātryām | [ŚBM, 6, 7, 4 12.1]
katham asyāpi rātryāṃ kṛte bhavata iti | [ŚBM, 6, 7, 4 12.2]
etad vā ene ado dīkṣamāṇaḥ purastād aparāhṇa ubhe samasyati | [ŚBM, 6, 7, 4 12.3]
rātrir haitad yad aparāhṇaḥ | [ŚBM, 6, 7, 4 12.4]
athaine etat saṃnivapsyann upariṣṭāt pūrvāhṇa ubhe samasyati | [ŚBM, 6, 7, 4 12.5]
ahar haitad yat pūrvāhṇaḥ | [ŚBM, 6, 7, 4 12.6]
evam u hāsyobhe evāhan kṛte bhavata ubhe rātryām | [ŚBM, 6, 7, 4 12.7]
sa yad ahaḥ saṃnivapsyant syāt tad ahaḥ prātar udita āditye bhasmaiva prathamam udvapati | [ŚBM, 6, 7, 4 13.1]
bhasmodupya vācaṃ visṛjate | [ŚBM, 6, 7, 4 13.2]
vācaṃ visṛjya samidham ādadhāti | [ŚBM, 6, 7, 4 13.3]
samidham ādhāya bhasmāpo 'bhyavaharati | [ŚBM, 6, 7, 4 13.4]
yathaiva tasyābhyavaharaṇaṃ tathāpādāya bhasmanaḥ pratyetyokhāyām opyopatiṣṭhate | [ŚBM, 6, 7, 4 13.5]
atha prāyaścittī karoti | [ŚBM, 6, 7, 4 13.6]
sa yadi viṣṇukramīyam ahaḥ syāt viṣṇukramān krāntvā vātsapreṇopatiṣṭheta | [ŚBM, 6, 7, 4 14.1]
atha yadi vātsaprīyaṃ vātsapreṇopasthāya viṣṇukramān krāntvā vātsapram antataḥ kuryāt | [ŚBM, 6, 7, 4 14.2]
na viṣṇukramān antataḥ kuryāt | [ŚBM, 6, 7, 4 14.3]
yathā prayāya na vimuñcet tādṛk tat | [ŚBM, 6, 7, 4 14.4]
atha yad vātsapram antataḥ karoti pratiṣṭhā vai vātsapram | [ŚBM, 6, 7, 4 14.5]
yathā pratiṣṭhāpayed avasāyayet tādṛk tat | [ŚBM, 6, 7, 4 14.6]
tasmād u vātsapram evāntataḥ kuryāt | [ŚBM, 6, 7, 4 14.7]
{ŚBM, 6, 8, 1}
vanīvāhyetāgnim bibhrad ity āhuḥ | [ŚBM, 6, 8, 1 1.1]
devāś cāsurāś cobhaye prājāpatyā aspardhanta | [ŚBM, 6, 8, 1 1.2]
te devāś cakram acarañcālam asurā āsan | [ŚBM, 6, 8, 1 1.3]
te devāś cakreṇa caranta etat karmāpaśyan | [ŚBM, 6, 8, 1 1.4]
cakreṇa hi vai devāś caranta etat karmāpaśyan | [ŚBM, 6, 8, 1 1.5]
tasmād anasa eva pauroḍāśeṣu yajūṃṣy anaso 'gnau | [ŚBM, 6, 8, 1 1.6]
sa yo vanīvāhyate devān karmaṇaiti | [ŚBM, 6, 8, 1 2.1]
daivaṃ hāsya karma kṛtam bhavati | [ŚBM, 6, 8, 1 2.2]
atha yo na vanīvāhyate 'surān karmaṇaiti | [ŚBM, 6, 8, 1 2.3]
asuryaṃ hāsya karma kṛtam bhavati | [ŚBM, 6, 8, 1 2.4]
taddhaika āhuḥ svayaṃ vā eṣa vanīvāhitaḥ | [ŚBM, 6, 8, 1 3.1]
viṣṇukramair vā eṣa prayāti vātsapreṇāvasyatīti | [ŚBM, 6, 8, 1 3.2]
na tathā vidyāt | [ŚBM, 6, 8, 1 3.3]
daivaṃ vā asya tat prayāṇaṃ yadviṣṇukramā daivam avasānaṃ yad vātsapram | [ŚBM, 6, 8, 1 3.4]
athāsyedam mānuṣam prayāṇaṃ yad idam prayāti mānuṣam avasānaṃ yad avasyati | [ŚBM, 6, 8, 1 3.5]
prajāpatir eṣo 'gniḥ | [ŚBM, 6, 8, 1 4.1]
ubhayam v etat prajāpatir yac ca devā yac ca manuṣyāḥ | [ŚBM, 6, 8, 1 4.2]
tad yad viṣṇukramavātsapre bhavato yad v evāsya daivaṃ rūpaṃ tad asya tena saṃskaroti | [ŚBM, 6, 8, 1 4.3]
atha yad vanīvāhyate yad evāsya mānuṣaṃ rūpaṃ tad asya tena saṃskaroti | [ŚBM, 6, 8, 1 4.4]
sa ha vā etaṃ sarvaṃ kṛtsnam prajāpatiṃ saṃskaroti ya evaṃ vidvān vanīvāhyate | [ŚBM, 6, 8, 1 4.5]
tasmād u vanīvāhyetaiva | [ŚBM, 6, 8, 1 4.6]
sa yad ahaḥ prayāsyant syāt tad ahar uttarato 'gneḥ prāg ana upasthāpyāthāsmint samidham ādadhāti | [ŚBM, 6, 8, 1 5.1]
etad vā enaṃ devā eṣyantam purastād annenāprīṇann etayā samidhā | [ŚBM, 6, 8, 1 5.2]
tathaivainam ayam etad eṣyantam purastād annena prīṇāty etayā samidhā | [ŚBM, 6, 8, 1 5.3]
samidhāgniṃ duvasyateti samidhāgniṃ namasyateti | [ŚBM, 6, 8, 1 6.1]
etad ghṛtair bodhayatātithim āsmin havyā juhotaneti ghṛtair aha bodhayatātithim o asmin havyāni juhutety etat | [ŚBM, 6, 8, 1 6.2]
buddhavatyetyāyai hy enam etad bodhayati | [ŚBM, 6, 8, 1 6.3]
athainam udyacchaty ud u tvā viśve devā agne bharantu cittibhir iti | [ŚBM, 6, 8, 1 7.1]
viśve vā etam agre devāś cittibhir udabharan | [ŚBM, 6, 8, 1 7.2]
etaddhy eṣāṃ tadā cittam āsīt | [ŚBM, 6, 8, 1 7.3]
tathaivainam ayam etac citibhir udbharati | [ŚBM, 6, 8, 1 7.4]
etaddhy asya tadā cittam bhavati | [ŚBM, 6, 8, 1 7.5]
sa no bhava śivas tvaṃ supratīko vibhāvasur iti yathaiva yajus tathā bandhuḥ | [ŚBM, 6, 8, 1 7.6]
taṃ dakṣiṇata udañcam ādadhāti | [ŚBM, 6, 8, 1 7.7]
tasyokto bandhuḥ | [ŚBM, 6, 8, 1 7.8]
sthālyāṃ gārhapatyaṃ samupyāparam ādadhāti | [ŚBM, 6, 8, 1 7.9]
sa yadi kāmayetopādhirohet pārśvato vā vrajet | [ŚBM, 6, 8, 1 7.10]
athānaḍvāhau yunakti dakṣiṇam agre 'tha savyam | [ŚBM, 6, 8, 1 8.1]
evaṃ devatretarathā mānuṣe | [ŚBM, 6, 8, 1 8.2]
sa yāṃ kāṃ ca diśaṃ yāsyant syāt prāṅ evāgre prayāyāt | [ŚBM, 6, 8, 1 8.3]
prācī hi dig agneḥ | [ŚBM, 6, 8, 1 8.4]
svām eva tad diśam anu prayāti | [ŚBM, 6, 8, 1 8.5]
pred agne jyotiṣmān yāhi śivebhir arcibhiṣ ṭvam iti pred agne tvaṃ jyotiṣmān yāhi śivebhir arcibhir dīpyamānair iti | [ŚBM, 6, 8, 1 9.1]
etad bṛhadbhir bhānubhir bhāsan mā hiṃsīs tanvā prajā iti bṛhadbhir arcibhir dīpyamānair mā hiṃsīr ātmanā prajā ity etat | [ŚBM, 6, 8, 1 9.2]
sa yadākṣa utsarjet athaitad yajur japed asuryā vā eṣā vāg yākṣasya tām etacchamayati tām etad devatrā karoti | [ŚBM, 6, 8, 1 10.1]
yad v evaitad yajur japati yasmin vai kasmiṃś cāhite 'kṣa utsarjati tasyaiva sā vāg bhavati | [ŚBM, 6, 8, 1 11.1]
tad yad agnāv āhite 'kṣa utsarjaty agner eva sā vāg bhavati | [ŚBM, 6, 8, 1 11.2]
agnim eva tad devā upāstuvann upāmahayan | [ŚBM, 6, 8, 1 11.3]
tathaivainam ayam etad upastauty upamahayati | [ŚBM, 6, 8, 1 11.4]
akrandad agni stanayann iva dyaur iti tasyokto bandhuḥ | [ŚBM, 6, 8, 1 11.5]
sa yadi purā vasatyai vimuñceta anasy evāgniḥ syāt | [ŚBM, 6, 8, 1 12.1]
atha yadā vasatyai vimuñceta prāg ana upasthāpyottarata uddhatyāvokṣati | [ŚBM, 6, 8, 1 12.2]
yatrainam upāvaharati taṃ dakṣiṇata udañcam upāvaharati | [ŚBM, 6, 8, 1 12.3]
tasyokto bandhuḥ | [ŚBM, 6, 8, 1 12.4]
athāsmint samidham ādadhāti | [ŚBM, 6, 8, 1 13.1]
etad vā enaṃ devā īyivāṃsam upariṣṭād annenāprīṇann etayā samidhā | [ŚBM, 6, 8, 1 13.2]
tathaivainam ayam etad īyivāṃsam upariṣṭād annena prīṇāty etayā samidhā | [ŚBM, 6, 8, 1 13.3]
pra prāyam agnir bharatasya śṛṇva iti | [ŚBM, 6, 8, 1 14.1]
prajāpatir vai bharataḥ | [ŚBM, 6, 8, 1 14.2]
sa hīdaṃ sarvam bibharti | [ŚBM, 6, 8, 1 14.3]
vi yat sūryo na rocate bṛhadbhā iti vi yat sūrya iva rocate bṛhadbhā ity etat | [ŚBM, 6, 8, 1 14.4]
abhi yaḥ pūrum pṛtanāsu tasthāv iti | [ŚBM, 6, 8, 1 14.5]
pūrur ha nāmāsurarakṣasam āsa | [ŚBM, 6, 8, 1 14.6]
tam agniḥ pṛtanāsv abhitaṣṭhau | [ŚBM, 6, 8, 1 14.7]
dīdāya daivyo atithiḥ śivo na iti dīpyamāno daivo 'tithiḥ śivo na ity etat | [ŚBM, 6, 8, 1 14.8]
sthitavatyā vasatyai hy enaṃ tat sthāpayati | [ŚBM, 6, 8, 1 14.9]
athātaḥ sampad eva | [ŚBM, 6, 8, 1 15.1]
samidham prathamenādadhāti | [ŚBM, 6, 8, 1 15.2]
udyacchaty ekena | [ŚBM, 6, 8, 1 15.3]
prayātyekena | [ŚBM, 6, 8, 1 15.4]
akṣam ekenānumantrayate | [ŚBM, 6, 8, 1 15.5]
samidham eva pañcamenādadhāti | [ŚBM, 6, 8, 1 15.6]
tat pañca | [ŚBM, 6, 8, 1 15.7]
pañcacitiko 'gniḥ | [ŚBM, 6, 8, 1 15.8]
pañcartavaḥ saṃvatsaraḥ | [ŚBM, 6, 8, 1 15.9]
saṃvatsaro 'gniḥ | [ŚBM, 6, 8, 1 15.10]
yāvān agnir yāvaty asya mātrā tāvat tad bhavati | [ŚBM, 6, 8, 1 15.11]
{ŚBM, 6, 8, 2}
athāto bhasmana evābhyavaharaṇasya | [ŚBM, 6, 8, 2 1.1]
devā vā etad agre bhasmodavapan | [ŚBM, 6, 8, 2 1.2]
te 'bruvan yadi vā idam ittham eva sadātmānam abhisaṃskariṣyāmahe maryāḥ kuṇapā anapahatapāpmāno bhaviṣyāmaḥ | [ŚBM, 6, 8, 2 1.3]
yady u parāvapsyāmo yad atrāgneyam bahirdhā tad agneḥ kariṣyāmaḥ | [ŚBM, 6, 8, 2 1.4]
upa taj jānīta yathedaṃ karavāmeti | [ŚBM, 6, 8, 2 1.5]
te 'bruvaṃś cetayadhvam iti | [ŚBM, 6, 8, 2 1.6]
citim icchateti vāva tad abruvan | [ŚBM, 6, 8, 2 1.7]
tad icchata yathedaṃ karavāmeti | [ŚBM, 6, 8, 2 1.8]
te cetayamānā etad apaśyann apa evainad abhyavaharāma | [ŚBM, 6, 8, 2 2.1]
āpo vā asya sarvasya pratiṣṭhā | [ŚBM, 6, 8, 2 2.2]
tad yatrāsya sarvasya pratiṣṭhā tad enat pratiṣṭhāpya yad atrāgneyaṃ tad adbhyo 'dhi janayiṣyāma iti | [ŚBM, 6, 8, 2 2.3]
tad apo 'bhyavāharan | [ŚBM, 6, 8, 2 2.4]
tathaivainad ayam etad apo 'bhyavaharati | [ŚBM, 6, 8, 2 2.5]
āpo devīḥ pratigṛbhṇīta bhasmaitat syone kṛṇudhvaṃ surabhā u loka iti | [ŚBM, 6, 8, 2 3.1]
jagdhaṃ vā etad yātayāma bhavati | [ŚBM, 6, 8, 2 3.2]
tad etad āha srabhiṣṭha enal loke kurudhvam iti | [ŚBM, 6, 8, 2 3.3]
tasmai namantāṃ janaya ity āpo vai janayaḥ | [ŚBM, 6, 8, 2 3.4]
adbhyo hīdaṃ sarvaṃ jāyate | [ŚBM, 6, 8, 2 3.5]
supatnīr ity agninā vā āpaḥ supatnyaḥ | [ŚBM, 6, 8, 2 3.6]
māteva putram bibhṛtāpsv enad iti yathā mātā putram upasthe bibhṛyād evam enad bibhṛtety etat | [ŚBM, 6, 8, 2 3.7]
apsv agne sadhiṣ ṭaveti | [ŚBM, 6, 8, 2 4.1]
apsv agne yoniṣ ṭavety etat | [ŚBM, 6, 8, 2 4.2]
sauṣadhīr anurudhyasa ity oṣadhīr hy eṣo 'nurudhyate | [ŚBM, 6, 8, 2 4.3]
garbhaḥ saṃjāyase punar iti garbho hy eṣa saṃjāyate punaḥ | [ŚBM, 6, 8, 2 4.4]
garbho asyoṣadhīnāṃ garbho vanaspatīnām garbho viśvasya bhūtasyāgne garbho apām asīti | [ŚBM, 6, 8, 2 4.5]
tad enam asya sarvasya garbhaṃ karoti | [ŚBM, 6, 8, 2 4.6]
tribhir abhyavaharati | [ŚBM, 6, 8, 2 5.1]
trivṛd agniḥ | [ŚBM, 6, 8, 2 5.2]
yāvān agnir yāvaty asya mātrā tāvataivainad etad abhyavaharati | [ŚBM, 6, 8, 2 5.3]
ekenāgre 'tha dvābhyāṃ dvābhyāṃ vāgre 'thaikena | [ŚBM, 6, 8, 2 5.4]
dvis tu kṛtvo 'bhyavaharati | [ŚBM, 6, 8, 2 5.5]
tad ye dvipādāḥ paśavas tair evainad etad abhyavaharati | [ŚBM, 6, 8, 2 5.6]
athāpādatte | [ŚBM, 6, 8, 2 6.1]
tad yad atrāgneyaṃ tad etad adbhyo 'dhi janayati | [ŚBM, 6, 8, 2 6.2]
anayānayā vai bheṣajaṃ kriyate | [ŚBM, 6, 8, 2 6.3]
anayaivainam etat saṃbharati | [ŚBM, 6, 8, 2 6.4]
prasadya bhasmanā yonim apaś ca pṛthivīm agna iti | [ŚBM, 6, 8, 2 6.5]
prasanno hy eṣa bhasmanā yonim apaś ca pṛthivīṃ ca bhavati | [ŚBM, 6, 8, 2 6.6]
saṃsṛjya mātṛbhiṣ ṭvaṃ jyotiṣmān punar āsada iti | [ŚBM, 6, 8, 2 6.7]
saṃgatya mātṛbhiṣ ṭvaṃ jyotiṣmān punar āsada ity etat | [ŚBM, 6, 8, 2 6.8]
punar āsadya sadanam punar ūrjā saha rayyety etena mā sarveṇābhinivartasvety etat | [ŚBM, 6, 8, 2 6.9]
caturbhir apādatte | [ŚBM, 6, 8, 2 7.1]
tad ye catuṣpādāḥ paśavas tair evainam etat saṃbharati | [ŚBM, 6, 8, 2 7.2]
atho annaṃ vai paśavaḥ | [ŚBM, 6, 8, 2 7.3]
annenaivainam etat saṃbharati | [ŚBM, 6, 8, 2 7.4]
tribhir abhyavaharati | [ŚBM, 6, 8, 2 7.5]
tat sapta | [ŚBM, 6, 8, 2 7.6]
saptacitiko 'gniḥ | [ŚBM, 6, 8, 2 7.7]
saptartavaḥ saṃvatsaraḥ | [ŚBM, 6, 8, 2 7.8]
saṃvatsaro 'gniḥ | [ŚBM, 6, 8, 2 7.9]
yāvān agnir yāvaty asya mātrā tāvat tad bhavati | [ŚBM, 6, 8, 2 7.10]
apādāya bhasmanaḥ pratyetyokhāyām opyopatiṣṭhate | [ŚBM, 6, 8, 2 8.1]
etad vā etad ayathāyathaṃ karoti | [ŚBM, 6, 8, 2 8.2]
yad agnim apo 'bhyavaharati tasmā evaitan nihnute 'hiṃsāyai | [ŚBM, 6, 8, 2 8.3]
āgneyībhyām agnaya evaitan nihnute buddhavatībhyāṃ yathaivāsyaitad agnir vaco nibodhet | [ŚBM, 6, 8, 2 8.4]
bodhā me asya vacaso yaviṣṭheti bodha me 'sya vacaso yaviṣṭhety etat | [ŚBM, 6, 8, 2 9.1]
maṃhiṣṭhasya prabhṛtasya svadhāva iti bhūyiṣṭhasya prabhṛtasya svadhāva ity etat | [ŚBM, 6, 8, 2 9.2]
pīyati tvo anu tvo gṛṇātīti pīyaty eko 'nv eko gṛṇāti | [ŚBM, 6, 8, 2 9.3]
vandāruṣ ṭe tanvaṃ vande agna iti vanditā te 'haṃ tanvaṃ vande 'gna ity etat | [ŚBM, 6, 8, 2 9.4]
sa bodhi sūrir maghavā vasupate vasudāvan yuyodhy asmad dveṣāṃsīti | [ŚBM, 6, 8, 2 9.5]
yathaivāsmād dveṣāṃsi yuyād evam etad āha | [ŚBM, 6, 8, 2 9.6]
dvābhyām upatiṣṭhate gāyatryā ca triṣṭubhā ca | [ŚBM, 6, 8, 2 9.7]
tasyokto bandhuḥ | [ŚBM, 6, 8, 2 9.8]
tāni nava bhavanti | [ŚBM, 6, 8, 2 10.1]
nava diśaḥ | [ŚBM, 6, 8, 2 10.2]
diśo 'gniḥ | [ŚBM, 6, 8, 2 10.3]
nava prāṇāḥ | [ŚBM, 6, 8, 2 10.4]
prāṇā agniḥ | [ŚBM, 6, 8, 2 10.5]
yāvān agnir yāvaty asya mātrā tāvat tad bhavati | [ŚBM, 6, 8, 2 10.6]
atha prāyaścittī karoti | [ŚBM, 6, 8, 2 11.1]
sarvebhyo vā eṣa etaṃ kāmebhya ādhatte | [ŚBM, 6, 8, 2 11.2]
tad yad evāsyātra kāmānāṃ vyavacchidyate 'gnāv apo 'bhyavahriyamāṇe tad evaitat saṃtanoti saṃdadhāti | [ŚBM, 6, 8, 2 11.3]
ubhe prāyaścittī karoti ye evāgnāv anugate | [ŚBM, 6, 8, 2 11.4]
tasyokto bandhuḥ | [ŚBM, 6, 8, 2 11.5]
tāni daśa bhavanti | [ŚBM, 6, 8, 2 12.1]
daśākṣarā virāṭ | [ŚBM, 6, 8, 2 12.2]
virāḍ agniḥ | [ŚBM, 6, 8, 2 12.3]
daśa diśaḥ | [ŚBM, 6, 8, 2 12.4]
diśo 'gniḥ | [ŚBM, 6, 8, 2 12.5]
daśa prāṇāḥ | [ŚBM, 6, 8, 2 12.6]
prāṇā agniḥ | [ŚBM, 6, 8, 2 12.7]
yāvān agnir yāvaty asya mātrā tāvat tad bhavati | [ŚBM, 6, 8, 2 12.8]
{ŚBM, 10, 1, 1}
agnir eṣa purastāc cīyate saṃvatsaraḥ | [ŚBM, 10, 1, 1 1.1]
upariṣṭān mahad ukthaṃ śasyate | [ŚBM, 10, 1, 1 1.2]
prajāpater visrastasyāgraṃ raso 'gacchat | [ŚBM, 10, 1, 1 1.3]
sa yaḥ sa prajāpatir vyasraṃsata saṃvatsaraḥ saḥ | [ŚBM, 10, 1, 1 2.1]
atha yāny asya tāni parvāṇi vyasraṃsantāhorātrāṇi tāni | [ŚBM, 10, 1, 1 2.2]
sa yaḥ sa saṃvatsaraḥ prajāpatir vyasraṃsata ayam eva sa yo 'yam agniś cīyate | [ŚBM, 10, 1, 1 3.1]
atha yāny asya tāny ahorātrāṇi parvāṇi vyasraṃsanteṣṭakā eva tāḥ | [ŚBM, 10, 1, 1 3.2]
tad yad etā upadadhāti yāny evāsya tāny ahorātrāṇi parvāṇi vyasraṃsanta tāny asminn etat pratidadhāti | [ŚBM, 10, 1, 1 3.3]
tad etad atraiva yajuś citam atrāptam | [ŚBM, 10, 1, 1 3.4]
atha yo 'sya so 'graṃ raso 'gacchat mahat tad uktham | [ŚBM, 10, 1, 1 4.1]
tam asya taṃ rasam ṛkṣāmābhyām anuyanti | [ŚBM, 10, 1, 1 4.2]
tad yat tatra yajuḥ purastād ety abhinetaiva tad eti | [ŚBM, 10, 1, 1 4.3]
yathādo me 'mutraikaṃ tad āhariṣyāmīty evaṃ tad yajuḥ purastād eti | [ŚBM, 10, 1, 1 4.4]
taṃ saṃvatsara āpnuvanti | [ŚBM, 10, 1, 1 4.5]
tam adhvaryur graheṇa gṛhṇāti | [ŚBM, 10, 1, 1 5.1]
yad gṛhṇāti tasmād grahaḥ | [ŚBM, 10, 1, 1 5.2]
tasminn udgātā mahāvratena rasaṃ dadhāti | [ŚBM, 10, 1, 1 5.3]
sarvāṇi haitāni sāmāni yan mahāvrataṃ | [ŚBM, 10, 1, 1 5.4]
tad asmint sarvaiḥ sāmabhī rasaṃ dadhāti | [ŚBM, 10, 1, 1 5.5]
tasmin hotā mahatokthena rasaṃ dadhāti | [ŚBM, 10, 1, 1 5.6]
sarvā haitā ṛco yan mahad uktham | [ŚBM, 10, 1, 1 5.7]
tad asmint sarvābhir ṛgbhī rasaṃ dadhāti | [ŚBM, 10, 1, 1 5.8]
te yadā stuvate yadānuśaṃsati athāsminn etaṃ vaṣaṭkṛte juhoti | [ŚBM, 10, 1, 1 6.1]
tad enam eṣa raso 'pyeti | [ŚBM, 10, 1, 1 6.2]
na vai mahāvratam idaṃ stutaṃ śeta iti paśyanti no mahad idam uktham iti | [ŚBM, 10, 1, 1 6.3]
agnim eva paśyanti | [ŚBM, 10, 1, 1 6.4]
ātmā hy agniḥ | [ŚBM, 10, 1, 1 6.5]
tad enam ete ubhe raso bhūtvāpīta ṛk ca sāma ca | [ŚBM, 10, 1, 1 6.6]
tad ubhe ṛkṣāme yajur apītaḥ | [ŚBM, 10, 1, 1 6.7]
sa eṣa mithuno 'gniḥ prathamā ca citir dvitīyā ca tṛtīyā ca caturthī ca | [ŚBM, 10, 1, 1 7.1]
atha pañcamyai citer yaś cite 'gnir nidhīyate tan mithunam | [ŚBM, 10, 1, 1 7.2]
mithuna u evāyam ātmā | [ŚBM, 10, 1, 1 7.3]
aṅguṣṭhā iti pumāṃsaḥ aṅgulaya iti striyaḥ | [ŚBM, 10, 1, 1 8.1]
karṇāv iti pumāṃsau bhruvāv iti striyau | [ŚBM, 10, 1, 1 8.2]
oṣṭhāv iti pumāṃsau nāsike iti striyau | [ŚBM, 10, 1, 1 8.3]
dantā iti pumāṃso jihveti strī | [ŚBM, 10, 1, 1 8.4]
sarva eva mithunaḥ | [ŚBM, 10, 1, 1 8.5]
so 'nena mithunenātmanaitam mithunam agnim apyeti | [ŚBM, 10, 1, 1 8.6]
eṣātrāpītiḥ | [ŚBM, 10, 1, 1 9.1]
apy ahaivam mithunaḥ | [ŚBM, 10, 1, 1 9.2]
itthaṃ ha tv evāpi mithunaḥ | [ŚBM, 10, 1, 1 9.3]
vāg eveyaṃ yo 'yam agniś citaḥ | [ŚBM, 10, 1, 1 9.4]
vācā hi cīyate | [ŚBM, 10, 1, 1 9.5]
atha yaś cite 'gnir nidhīyate sa prāṇaḥ | [ŚBM, 10, 1, 1 9.6]
prāṇo vai vāco vṛṣā prāṇo mithunam | [ŚBM, 10, 1, 1 9.7]
vāg v evāyam ātmā | [ŚBM, 10, 1, 1 9.8]
atha ya ātman prāṇas tan mithunam | [ŚBM, 10, 1, 1 9.9]
so 'nena mithunenātmanaitam mithunam agnim apyeti | [ŚBM, 10, 1, 1 9.10]
eṣo atrāpītiḥ | [ŚBM, 10, 1, 1 10.1]
na ha vā asyāputratāyai kā cana śaṅkā bhavati ya evam etau mithunāv ātmānaṃ cāgniṃ ca veda | [ŚBM, 10, 1, 1 10.2]
annaṃ ha tv evāyam ātmā | [ŚBM, 10, 1, 1 10.3]
dakṣiṇānnaṃ vanute yo na ātmeti hy apy ṛṣiṇābhyuktam | [ŚBM, 10, 1, 1 10.4]
tad idam annaṃ jagdhaṃ dvedhā bhavati | [ŚBM, 10, 1, 1 11.1]
yad asyāmṛtam ūrdhvaṃ tan nābheḥ | [ŚBM, 10, 1, 1 11.2]
ūrdhvaiḥ prāṇair uccarati | [ŚBM, 10, 1, 1 11.3]
tad vāyum apyeti | [ŚBM, 10, 1, 1 11.4]
atha yan martyam parāk tan nābhim atyeti | [ŚBM, 10, 1, 1 11.5]
tad dvayam bhūtvemām apyeti mūtraṃ ca purīṣaṃ ca | [ŚBM, 10, 1, 1 11.6]
tad yad imām apyeti yo 'yam agniś citas taṃ tad apyeti | [ŚBM, 10, 1, 1 11.7]
atha yad vāyum apyeti yaś cite 'gnir nidhīyate taṃ tad apyeti | [ŚBM, 10, 1, 1 11.8]
eṣo evātrāpītiḥ | [ŚBM, 10, 1, 1 11.9]
{ŚBM, 10, 1, 2}
prajāpatir imāṃl lokān aipsat | [ŚBM, 10, 1, 2 1.1]
sa etaṃ vayovidham ātmānam apaśyad agnim | [ŚBM, 10, 1, 2 1.2]
taṃ vyadhatta | [ŚBM, 10, 1, 2 1.3]
tenemaṃ lokam āpnot | [ŚBM, 10, 1, 2 1.4]
sa dvitīyaṃ vayovidham ātmānam apaśyan mahāvratam | [ŚBM, 10, 1, 2 1.5]
tad vyadhatta | [ŚBM, 10, 1, 2 1.6]
tenāntarikṣam āpnot | [ŚBM, 10, 1, 2 1.7]
sa tṛtīyaṃ vayovidham ātmānam apaśyan mahad uktham | [ŚBM, 10, 1, 2 1.8]
tad vyadhatta | [ŚBM, 10, 1, 2 1.9]
tena divam āpnot | [ŚBM, 10, 1, 2 1.10]
ayaṃ vāva loka eṣo 'gniś citaḥ antarikṣam mahāvrataṃ dyaur mahad uktham | [ŚBM, 10, 1, 2 2.1]
tasmād etāni sarvāṇi sahopeyād agnim mahāvratam mahad uktham | [ŚBM, 10, 1, 2 2.2]
saha hīme lokā asṛjyanta | [ŚBM, 10, 1, 2 2.3]
tad yad agniḥ prathamaś cīyate 'yaṃ hy eṣāṃ lokānāṃ prathamo 'sṛjyatety adhidevatam | [ŚBM, 10, 1, 2 2.4]
athādhyātmam | [ŚBM, 10, 1, 2 3.1]
mana evāgniḥ | [ŚBM, 10, 1, 2 3.2]
prāṇo mahāvratam | [ŚBM, 10, 1, 2 3.3]
vāṅ mahad uktham | [ŚBM, 10, 1, 2 3.4]
tasmād etāni sarvāṇi sahopeyāt | [ŚBM, 10, 1, 2 3.5]
saha hi manaḥ prāṇo vāk | [ŚBM, 10, 1, 2 3.6]
tad yad agniḥ prathamaś cīyate mano hi prathamam prāṇānām | [ŚBM, 10, 1, 2 3.7]
ātmaivāgniḥ | [ŚBM, 10, 1, 2 4.1]
prāṇo mahāvratam | [ŚBM, 10, 1, 2 4.2]
vāṅ mahad uktham | [ŚBM, 10, 1, 2 4.3]
tasmād etāni sarvāṇi sahopeyāt | [ŚBM, 10, 1, 2 4.4]
saha hy ātmā prāṇo vāk | [ŚBM, 10, 1, 2 4.5]
tad yad agniḥ prathamaś cīyata ātmā hi prathamaḥ sambhavataḥ sambhavati | [ŚBM, 10, 1, 2 4.6]
śira evāgniḥ | [ŚBM, 10, 1, 2 5.1]
prāṇo mahāvratam | [ŚBM, 10, 1, 2 5.2]
ātmā mahad uktham | [ŚBM, 10, 1, 2 5.3]
tasmād etāni sarvāṇi sahopeyāt | [ŚBM, 10, 1, 2 5.4]
saha hi śiraḥ prāṇa ātmā | [ŚBM, 10, 1, 2 5.5]
tad yad agniḥ prathamaś cīyate śiro hi prathamaṃ jāyamānasya jāyate | [ŚBM, 10, 1, 2 5.6]
tasmād yatraitāni sarvāṇi saha kriyante mahad evoktham ātamāṃ khyāyate | [ŚBM, 10, 1, 2 5.7]
ātmā hi mahad uktham | [ŚBM, 10, 1, 2 5.8]
tad āhur yad etāni sarvāṇi saha durupāpāni kaiteṣām upāptir iti | [ŚBM, 10, 1, 2 6.1]
jyotiṣṭoma evāgniṣṭome | [ŚBM, 10, 1, 2 6.2]
jyotiṣṭomenaivāgniṣṭomena yajeta | [ŚBM, 10, 1, 2 6.3]
tasya vā etasya jyotiṣṭomasyāgniṣṭomasya trivṛdbahiṣpavamānam | [ŚBM, 10, 1, 2 7.1]
tad vratasya śiraḥ | [ŚBM, 10, 1, 2 7.2]
pañcadaśasaptadaśā uttarau pavamānau | [ŚBM, 10, 1, 2 7.3]
tau pakṣau | [ŚBM, 10, 1, 2 7.4]
pañcadaśaṃ hotur ājyaṃ saptadaśam pṛṣṭham ekaviṃśaṃ yajñāyajñiyam | [ŚBM, 10, 1, 2 7.5]
tat puccham | [ŚBM, 10, 1, 2 7.6]
tayor vā etayoḥ pañcadaśasaptadaśayor dvātriṃśat stotriyāḥ | [ŚBM, 10, 1, 2 8.1]
tato yāḥ pañcaviṃśatiḥ sa pañcaviṃśa ātmā | [ŚBM, 10, 1, 2 8.2]
atha yāḥ saptātiyanti tāḥ parimādaḥ | [ŚBM, 10, 1, 2 8.3]
paśavo haitāḥ | [ŚBM, 10, 1, 2 8.4]
paśavaḥ parimādaḥ | [ŚBM, 10, 1, 2 8.5]
etāvad vai mahāvratam | [ŚBM, 10, 1, 2 8.6]
tad etad atraiva mahāvratam āpnoti | [ŚBM, 10, 1, 2 8.7]
atha hotā sapta chandāṃsi śaṃsati caturuttarāṇy ekarcāni virāḍaṣṭamāni | [ŚBM, 10, 1, 2 9.1]
teṣāṃ tisraś cāśītayo 'kṣarāṇi pañcacatvāriṃśac ca | [ŚBM, 10, 1, 2 9.2]
tato yā aśītayaḥ saivāśītīnām āptiḥ | [ŚBM, 10, 1, 2 9.3]
aśītibhir hi mahad uktham ākhyāyate | [ŚBM, 10, 1, 2 9.4]
atha yāni pañcacatvāriṃśat tato yāni pañcaviṃśatiḥ sa pañcaviṃśa ātmā | [ŚBM, 10, 1, 2 9.5]
yatra vā ātmā tad eva śiras tat pakṣapucchāni | [ŚBM, 10, 1, 2 9.6]
atha yāni viṃśatis tad āvapanam | [ŚBM, 10, 1, 2 9.7]
etāvad vai mahad uktham | [ŚBM, 10, 1, 2 9.8]
tad etad atraiva mahad uktham āpnoti | [ŚBM, 10, 1, 2 9.9]
tāni vā etāni sarvāṇi jyotiṣṭoma evāgniṣṭoma āpyante | [ŚBM, 10, 1, 2 9.10]
tasmād u jyotiṣṭomenaivāgniṣṭomena yajeta | [ŚBM, 10, 1, 2 9.11]
{ŚBM, 10, 1, 3}
prajāpatiḥ prajā asṛjata | [ŚBM, 10, 1, 3 1.1]
sa ūrdhvebhya eva prāṇebhyo devān asṛjata ye 'vāñcaḥ prāṇās tebhyo martyāḥ prajāḥ | [ŚBM, 10, 1, 3 1.2]
athordhvam eva mṛtyum prajābhyo 'ttāram asṛjata | [ŚBM, 10, 1, 3 1.3]
tasya ha prajāpateḥ ardham eva martyam āsīd ardham amṛtam | [ŚBM, 10, 1, 3 2.1]
tad yad asya martyam āsīt tena mṛtyor abibhet | [ŚBM, 10, 1, 3 2.2]
sa bibhyad imām prāviśad dvayam bhūtvā mṛc cāpaś ca | [ŚBM, 10, 1, 3 2.3]
sa mṛtyur devān abravīt kva nu so 'bhūd yo no 'sṛṣṭeti | [ŚBM, 10, 1, 3 3.1]
tvad bibhyad imām prāvikṣad iti | [ŚBM, 10, 1, 3 3.2]
so 'bravīt taṃ vā anvicchāma taṃ saṃbharāma na vā ahaṃ taṃ hiṃsiṣyāmīti | [ŚBM, 10, 1, 3 3.3]
taṃ devā asyā adhi samabharan | [ŚBM, 10, 1, 3 3.4]
yad asyāpsv āsīt tā apaḥ samabharan atha yad asyāṃ tām mṛdaṃ | [ŚBM, 10, 1, 3 3.5]
tad ubhayaṃ saṃbhṛtya mṛdaṃ cāpaś ceṣṭakām akurvan | [ŚBM, 10, 1, 3 3.6]
tasmād etad ubhayam iṣṭakā bhavati mṛc cāpaś ca | [ŚBM, 10, 1, 3 3.7]
tad etā vā asya tāḥ pañca martyās tanva āsaṃl loma tvaṅ māṃsam asthi majjā | [ŚBM, 10, 1, 3 4.1]
athaitā amṛtā mano vāk prāṇaś cakṣuḥ śrotram | [ŚBM, 10, 1, 3 4.2]
sa yaḥ sa prajāpatiḥ ayam eva sa yo 'yam agniścīyate | [ŚBM, 10, 1, 3 5.1]
atha yā asya tāḥ pañca martyās tanva āsann etās tāḥ purīṣacitayaḥ | [ŚBM, 10, 1, 3 5.2]
atha yā amṛtā etās tā iṣṭakācitayaḥ | [ŚBM, 10, 1, 3 5.3]
te devā abruvan amṛtam imaṃ karavāmeti | [ŚBM, 10, 1, 3 6.1]
tasyaitābhyām amṛtābhyāṃ tanūbhyām etāṃ martyāṃ tanūṃ parigṛhyāmṛtām akurvann iṣṭakācitibhyām purīṣacitiṃ tathā dvitīyāṃ tathā tṛtīyāṃ tathā caturthīm | [ŚBM, 10, 1, 3 6.2]
atha pañcamīṃ citim upadhāya purīṣaṃ nivapati | [ŚBM, 10, 1, 3 7.1]
tatra vikarṇīṃ ca svayamātṛṇṇāṃ copadadhāti | [ŚBM, 10, 1, 3 7.2]
hiraṇyaśakalaiḥ prokṣati | [ŚBM, 10, 1, 3 7.3]
agnim abhyādadhāti | [ŚBM, 10, 1, 3 7.4]
sā saptamī citiḥ | [ŚBM, 10, 1, 3 7.5]
tad amṛtam | [ŚBM, 10, 1, 3 7.6]
evam asyaitābhyām amṛtābhyāṃ tanūbhyām etām martyāṃ tanūṃ parigṛhyāmṛtām akurvann iṣṭakācitibhyām purīṣacitim | [ŚBM, 10, 1, 3 7.7]
tato vai prajāpatir amṛto 'bhavat | [ŚBM, 10, 1, 3 7.8]
tathaivaitad yajamāna etam amṛtam ātmānaṃ kṛtvā so 'mṛto bhavati | [ŚBM, 10, 1, 3 7.9]
te vai devās taṃ nāviduḥ yady enaṃ sarvaṃ vākurvan na vā sarvaṃ yady ati vārecayan na vābhyāpayan | [ŚBM, 10, 1, 3 8.1]
ta etām ṛcam apaśyan | [ŚBM, 10, 1, 3 8.2]
dhāmachad agnir indro brahmā devo bṛhaspatiḥ | [ŚBM, 10, 1, 3 8.3]
sacetaso viśve devā yajñam prāvantu naḥ śubha iti | [ŚBM, 10, 1, 3 8.4]
tasyā asty evāgneyam asty aindram asti vaiśvadevam | [ŚBM, 10, 1, 3 9.1]
tad yad asyā āgneyaṃ yad evaitasyāgner āgneyaṃ tad asya tena samaskurvan yad aindraṃ tad aindreṇa yad vaiśvadevaṃ tad vaiśvadevena | [ŚBM, 10, 1, 3 9.2]
tam atraiva sarvaṃ kṛtsnaṃ samaskurvan | [ŚBM, 10, 1, 3 9.3]
tad yad etayopatiṣṭhate yad evāsyātra vidvān vāvidvān vāti vā recayati na vābhyāpayati tad evāsyaitayā sarvam āpnoti yad asya kiṃ cānāptam | [ŚBM, 10, 1, 3 10.1]
anuṣṭub dhāmachad bhavati | [ŚBM, 10, 1, 3 10.2]
vāg vā anuṣṭup | [ŚBM, 10, 1, 3 10.3]
vāg dhāmachat | [ŚBM, 10, 1, 3 10.4]
vācaivāsya tad āpnoti yad asya kiṃ cānāptam | [ŚBM, 10, 1, 3 10.5]
purīṣavatīṃ citiṃ kṛtvopatiṣṭhetety u haika āhus tatra hi sā sarvā kṛtsnā bhavatīti | [ŚBM, 10, 1, 3 10.6]
tad u vā āhuḥ yaviṣṭhavatyaivopatiṣṭheta | [ŚBM, 10, 1, 3 11.1]
etaddhāsya priyaṃ dhāma yad yaviṣṭha iti | [ŚBM, 10, 1, 3 11.2]
tad yad asya priyaṃ dhāma tenāsya tad āpnoti yad asya kiṃ cānāptam āgneyyā | [ŚBM, 10, 1, 3 11.3]
agnikarma hi gāyatryā | [ŚBM, 10, 1, 3 11.4]
gāyatro 'gniḥ | [ŚBM, 10, 1, 3 11.5]
yāvān agnir yāvaty asya mātrā tāvataivāsya tad āpnoti yad asya kiṃ cānāptam aniruktayā | [ŚBM, 10, 1, 3 11.6]
sarvaṃ vā aniruktam | [ŚBM, 10, 1, 3 11.7]
sarveṇaivāsya tad āpnoti yad asya kiṃ cānāptam | [ŚBM, 10, 1, 3 11.8]
tvaṃ yaviṣṭha dāśuṣa iti tasyokto bandhuḥ | [ŚBM, 10, 1, 3 11.9]
purīṣavatīṃ citiṃ kṛtvopatiṣṭheta | [ŚBM, 10, 1, 3 11.10]
tatra hi sā sarvā kṛtsnā bhavati | [ŚBM, 10, 1, 3 11.11]
{ŚBM, 10, 1, 4}
ubhayaṃ haitad agre prajāpatir āsa martyaṃ caivāmṛtaṃ ca | [ŚBM, 10, 1, 4 1.1]
tasya prāṇā evāmṛtā āsuḥ śarīram martyam | [ŚBM, 10, 1, 4 1.2]
sa etena karmaṇaitayāvṛtaikadhājaram amṛtam ātmānam akuruta | [ŚBM, 10, 1, 4 1.3]
tathaivaitad yajamāna ubhayam eva bhavati martyaṃ caivāmṛtaṃ ca | [ŚBM, 10, 1, 4 1.4]
tasya prāṇā evāmṛtā bhavanti śarīram martyam | [ŚBM, 10, 1, 4 1.5]
sa etena karmaṇaitayāvṛtaikadhājaram amṛtam ātmānaṃ kurute | [ŚBM, 10, 1, 4 1.6]
sa prathamāṃ citiṃ cinoti | [ŚBM, 10, 1, 4 2.1]
sā hāsyaiṣā prāṇa eva | [ŚBM, 10, 1, 4 2.2]
tad vai tad amṛtam | [ŚBM, 10, 1, 4 2.3]
amṛtaṃ hi prāṇaḥ | [ŚBM, 10, 1, 4 2.4]
saiṣāmṛtacitiḥ | [ŚBM, 10, 1, 4 2.5]
atha purīṣaṃ nivapati | [ŚBM, 10, 1, 4 2.6]
taddhāsyaitan majjaiva | [ŚBM, 10, 1, 4 2.7]
tad vai tan martyam | [ŚBM, 10, 1, 4 2.8]
martyo hi majjā | [ŚBM, 10, 1, 4 2.9]
tad etasminn amṛte pratiṣṭhāpayati | [ŚBM, 10, 1, 4 2.10]
tenāsyaitad amṛtam bhavati | [ŚBM, 10, 1, 4 2.11]
dvitīyāṃ citiṃ cinoti | [ŚBM, 10, 1, 4 3.1]
sā hāsyaiṣāpāna eva | [ŚBM, 10, 1, 4 3.2]
tad vai tad amṛtam | [ŚBM, 10, 1, 4 3.3]
amṛtaṃ hy apānaḥ | [ŚBM, 10, 1, 4 3.4]
saiṣāmṛtacitiḥ | [ŚBM, 10, 1, 4 3.5]
tad etan martyam ubhayato 'mṛtena parigṛhṇāti | [ŚBM, 10, 1, 4 3.6]
tenāsyaitad amṛtam bhavati | [ŚBM, 10, 1, 4 3.7]
atha purīṣaṃ nivapati | [ŚBM, 10, 1, 4 3.8]
taddhāsyaitad asthy eva | [ŚBM, 10, 1, 4 3.9]
tad vai tan martyam | [ŚBM, 10, 1, 4 3.10]
martyaṃ hy asthi | [ŚBM, 10, 1, 4 3.11]
tad etasminn amṛte pratiṣṭhāpayati | [ŚBM, 10, 1, 4 3.12]
tenāsyaitad amṛtam bhavati | [ŚBM, 10, 1, 4 3.13]
tṛtīyāṃ citiṃ cinoti | [ŚBM, 10, 1, 4 4.1]
sā hāsyaiṣā vyāna eva | [ŚBM, 10, 1, 4 4.2]
tad vai tad amṛtam | [ŚBM, 10, 1, 4 4.3]
amṛtaṃ hi vyānaḥ | [ŚBM, 10, 1, 4 4.4]
saiṣāmṛtacitiḥ | [ŚBM, 10, 1, 4 4.5]
tad etan martyam ubhayato 'mṛtena parigṛhṇāti | [ŚBM, 10, 1, 4 4.6]
tenāsyaitad amṛtam bhavati | [ŚBM, 10, 1, 4 4.7]
atha purīṣaṃ nivapati | [ŚBM, 10, 1, 4 4.8]
taddhāsyaitat snāvaiva | [ŚBM, 10, 1, 4 4.9]
tad vai tan martyam | [ŚBM, 10, 1, 4 4.10]
martyaṃ hi snāva | [ŚBM, 10, 1, 4 4.11]
tad etasminn amṛte pratiṣṭhāpayati | [ŚBM, 10, 1, 4 4.12]
tenāsyaitad amṛtam bhavati | [ŚBM, 10, 1, 4 4.13]
caturthīṃ citiṃ cinoti | [ŚBM, 10, 1, 4 5.1]
sā hāsyaiṣodāna eva | [ŚBM, 10, 1, 4 5.2]
tad vai tad amṛtam | [ŚBM, 10, 1, 4 5.3]
amṛtam hy udānaḥ | [ŚBM, 10, 1, 4 5.4]
saiṣāmṛtacitiḥ | [ŚBM, 10, 1, 4 5.5]
tad etan martyam ubhayato 'mṛtena parigṛhṇāti | [ŚBM, 10, 1, 4 5.6]
tenāsyaitad amṛtam bhavati | [ŚBM, 10, 1, 4 5.7]
atha purīṣaṃ nivapati | [ŚBM, 10, 1, 4 5.8]
taddhāsyaitan māṃsam eva | [ŚBM, 10, 1, 4 5.9]
tad vai tan martyam | [ŚBM, 10, 1, 4 5.10]
martyaṃ hi māṃsam | [ŚBM, 10, 1, 4 5.11]
tad etasminn amṛte pratiṣṭhāpayati | [ŚBM, 10, 1, 4 5.12]
tenāsyaitad amṛtam bhavati | [ŚBM, 10, 1, 4 5.13]
pañcamīṃ citiṃ cinoti | [ŚBM, 10, 1, 4 6.1]
sā hāsyaiṣā samāna eva | [ŚBM, 10, 1, 4 6.2]
tad vai tad amṛtam | [ŚBM, 10, 1, 4 6.3]
amṛtaṃ hi samānaḥ | [ŚBM, 10, 1, 4 6.4]
saiṣāmṛtacitiḥ | [ŚBM, 10, 1, 4 6.5]
tad etan martyam ubhayato 'mṛtena parigṛhṇāti | [ŚBM, 10, 1, 4 6.6]
tenāsyaitad amṛtam bhavati | [ŚBM, 10, 1, 4 6.7]
atha purīṣaṃ nivapati | [ŚBM, 10, 1, 4 6.8]
taddhāsyaitan meda eva | [ŚBM, 10, 1, 4 6.9]
tad vai tan martyam | [ŚBM, 10, 1, 4 6.10]
martyaṃ hi medaḥ | [ŚBM, 10, 1, 4 6.11]
tad etasminn amṛte pratiṣṭhāpayati | [ŚBM, 10, 1, 4 6.12]
tenāsyaitad amṛtam bhavati | [ŚBM, 10, 1, 4 6.13]
ṣaṣṭhīṃ citiṃ cinoti | [ŚBM, 10, 1, 4 7.1]
sā hāsyaiṣā vāg eva | [ŚBM, 10, 1, 4 7.2]
tad vai tad amṛtam | [ŚBM, 10, 1, 4 7.3]
amṛtaṃ hi vāk | [ŚBM, 10, 1, 4 7.4]
saiṣāmṛtacitiḥ | [ŚBM, 10, 1, 4 7.5]
tad etan martyam ubhayato 'mṛtena parigṛhṇāti | [ŚBM, 10, 1, 4 7.6]
tenāsyaitad amṛtam bhavati | [ŚBM, 10, 1, 4 7.7]
atha purīṣaṃ nivapati | [ŚBM, 10, 1, 4 7.8]
taddhāsyaitad asṛg eva tvag eva | [ŚBM, 10, 1, 4 7.9]
tad vai tan martyam | [ŚBM, 10, 1, 4 7.10]
martyaṃ hy asṛṅ martyā tvak | [ŚBM, 10, 1, 4 7.11]
tad etasminn amṛte pratiṣṭhāpayati | [ŚBM, 10, 1, 4 7.12]
tenāsyaitad amṛtam bhavati | [ŚBM, 10, 1, 4 7.13]
tā vā etāḥ ṣaḍ iṣṭakācitayaḥ ṣaṭ purīṣacitayaḥ | [ŚBM, 10, 1, 4 8.1]
tad dvādaśa | [ŚBM, 10, 1, 4 8.2]
dvādaśa māsāḥ saṃvatsaraḥ | [ŚBM, 10, 1, 4 8.3]
saṃvatsaro 'gniḥ | [ŚBM, 10, 1, 4 8.4]
yāvān agnir yāvaty asya mātrā tāvataiva tat prajāpatir ekadhājaram amṛtam ātmānam akuruta | [ŚBM, 10, 1, 4 8.5]
tathaivaitad yajamāna ekadhājaram amṛtam ātmānaṃ kurute | [ŚBM, 10, 1, 4 8.6]
atha vikarṇīṃ ca svayamātṛṇṇāṃ copadhāya hiraṇyaśakalaiḥ prokṣati | [ŚBM, 10, 1, 4 9.1]
agnim abhyādadhāti | [ŚBM, 10, 1, 4 9.2]
rūpam eva tat prajāpatir hiraṇmayam antata ātmano 'kuruta | [ŚBM, 10, 1, 4 9.3]
tad yad antatas tasmād idam antyam ātmano rūpam | [ŚBM, 10, 1, 4 9.4]
tasmād āhur hiraṇmayaḥ prajāpatir iti | [ŚBM, 10, 1, 4 9.5]
tathaivaitad yajamāno rūpam eva hiraṇmayam antata ātmanaḥ kurute | [ŚBM, 10, 1, 4 9.6]
tad yad antatas tasmād idam antyam ātmano rūpam | [ŚBM, 10, 1, 4 9.7]
tasmād ye caitad vidur ye ca na hiraṇmayo 'gnicid amuṣmiṃl loke sambhavatīty evāhuḥ | [ŚBM, 10, 1, 4 9.8]
taddhaitacchāṇḍilyaś ca sāptarathavāhaniś ca ācāryāntevāsinau vyūdāte | [ŚBM, 10, 1, 4 10.1]
rūpam evāsyaitad iti ha smāha śāṇḍilyo lomānīti sāptarathavāhaniḥ | [ŚBM, 10, 1, 4 10.2]
sa hovāca śāṇḍilyaḥ rūpaṃ vāva lomavad rūpam alomakam | [ŚBM, 10, 1, 4 11.1]
rūpam evāsyaitad iti | [ŚBM, 10, 1, 4 11.2]
tad vai tat tathā yathā tacchāṇḍilya uvāca | [ŚBM, 10, 1, 4 11.3]
saṃcite 'gniḥ praṇīyate | [ŚBM, 10, 1, 4 11.4]
praṇītād ūrdhvaṃ samidha āhutaya iti hūyante | [ŚBM, 10, 1, 4 11.5]
prāṇena vai devā annam adanti | [ŚBM, 10, 1, 4 12.1]
agnir u devānām prāṇaḥ | [ŚBM, 10, 1, 4 12.2]
tasmāt prāg devebhyo juhvati | [ŚBM, 10, 1, 4 12.3]
prāṇena hi devā annam adanti | [ŚBM, 10, 1, 4 12.4]
apānena manuṣyā annam adanti | [ŚBM, 10, 1, 4 12.5]
tasmāt pratyaṅ manuṣyeṣv annaṃ dhīyate | [ŚBM, 10, 1, 4 12.6]
apānena hi manuṣyā annam adanti | [ŚBM, 10, 1, 4 12.7]
tad āhuḥ na vayaso 'gnicid aśnīyāt | [ŚBM, 10, 1, 4 13.1]
vayo vā eṣa rūpam bhavati yo 'gniṃ cinute | [ŚBM, 10, 1, 4 13.2]
īśvara ārtim ārtoḥ | [ŚBM, 10, 1, 4 13.3]
tasmān na vayaso 'gnicid aśnīyād iti | [ŚBM, 10, 1, 4 13.4]
tad vai kāmam evaivaṃvid aśnīyāt | [ŚBM, 10, 1, 4 13.5]
agner vā eṣa rūpam bhavati yo 'gniṃ cinute | [ŚBM, 10, 1, 4 13.6]
sarvaṃ vā idam agner annam | [ŚBM, 10, 1, 4 13.7]
sarvam ma idam annam ity evaivaṃvid vidyād iti | [ŚBM, 10, 1, 4 13.8]
tad āhuḥ kiṃ tad agnau kriyate yena yajamānaḥ punarmṛtyum apajayatīti | [ŚBM, 10, 1, 4 14.1]
agnir vā eṣa devatā bhavati yo 'gniṃ cinute | [ŚBM, 10, 1, 4 14.2]
amṛtam u vā agniḥ | [ŚBM, 10, 1, 4 14.3]
śrīr devāḥ | [ŚBM, 10, 1, 4 14.4]
śriyaṃ gacchati | [ŚBM, 10, 1, 4 14.5]
yaśo devāḥ | [ŚBM, 10, 1, 4 14.6]
yaśo ha bhavati ya evaṃ veda | [ŚBM, 10, 1, 4 14.7]
{ŚBM, 10, 1, 5}
sarve haite yajñā yo 'yam agniś citaḥ | [ŚBM, 10, 1, 5 1.1]
sa yat paśum ālabhate tad agnyādheyam | [ŚBM, 10, 1, 5 1.2]
atha yad ukhāṃ saṃbharati tāny agnyādheyahavīṃṣi | [ŚBM, 10, 1, 5 1.3]
atha yad dīkṣate tad agnihotram | [ŚBM, 10, 1, 5 1.4]
atha yad dīkṣitaḥ samidhāv ādadhāti te agnihotrāhutī | [ŚBM, 10, 1, 5 1.5]
te vai sāyaṃ prātar ādadhāti | [ŚBM, 10, 1, 5 2.1]
sāyaṃ prātar hy agnihotrāhutī juhvati | [ŚBM, 10, 1, 5 2.2]
samānena mantreṇa | [ŚBM, 10, 1, 5 2.3]
samānena hi mantreṇāgnihotrāhutī juhvati | [ŚBM, 10, 1, 5 2.4]
atha yad vanīvāhanaṃ ca bhasmanaś cābhyavaharaṇaṃ tau darśapūrṇamāsau | [ŚBM, 10, 1, 5 2.5]
atha yad gārhapatyaṃ cinoti tāni cāturmāsyāni | [ŚBM, 10, 1, 5 2.6]
atha yad ūrdhvaṃ gārhapatyād ā sarvauṣadhāt tā iṣṭayaḥ | [ŚBM, 10, 1, 5 2.7]
atha yad ūrdhvaṃ sarvauṣadhāt prācīnaṃ citibhyas te paśubandhāḥ | [ŚBM, 10, 1, 5 2.8]
ya evaiteṣu yajñeṣu viṣṇukramās te viṣṇukramāḥ | [ŚBM, 10, 1, 5 2.9]
yaj japyaṃ tad vātsapram | [ŚBM, 10, 1, 5 2.10]
saumyo 'dhvaraḥ prathamā citiḥ | [ŚBM, 10, 1, 5 3.1]
yat prācīnaṃ savebhyo rājasūyo dvitīyā | [ŚBM, 10, 1, 5 3.2]
vājapeyas tṛtīyā | [ŚBM, 10, 1, 5 3.3]
aśvamedhaś caturthī | [ŚBM, 10, 1, 5 3.4]
agnisavaḥ pañcamī | [ŚBM, 10, 1, 5 3.5]
yaiś citaṃ sāmabhiḥ parigāyati tan mahāvratam | [ŚBM, 10, 1, 5 3.6]
atha yat tatrodgātuḥ purastāj japyaṃ tacchatarudriyam | [ŚBM, 10, 1, 5 3.7]
vasordhārā mahad uktham | [ŚBM, 10, 1, 5 3.8]
atha yad ūrdhvaṃ sāmabhyaḥ prācīnaṃ vasordhārāyai yad eva tatra hotuḥ purastājjapyaṃ tat tat | [ŚBM, 10, 1, 5 3.9]
atha yad ūrdhvaṃ vasordhārāyai te gṛhamedhāḥ | [ŚBM, 10, 1, 5 3.10]
etāvanto vai sarve yajñāḥ | [ŚBM, 10, 1, 5 3.11]
tān agnināpnoti | [ŚBM, 10, 1, 5 3.12]
athāto yajñavīryāṇām eva | [ŚBM, 10, 1, 5 4.1]
sāyaṃ prātar ha vā amuṣmiṃl loke 'gnihotrahud aśnāti | [ŚBM, 10, 1, 5 4.2]
tāvatī ha tasmin yajña ūrk | [ŚBM, 10, 1, 5 4.3]
ardhamāse 'rdhamāse darśapūrṇamāsayājī | [ŚBM, 10, 1, 5 4.4]
caturṣu caturṣu māseṣu cāturmāsyayājī | [ŚBM, 10, 1, 5 4.5]
ṣaṭsu ṣaṭsu paśubandhayājī | [ŚBM, 10, 1, 5 4.6]
saṃvatsare saṃvatsare somayājī | [ŚBM, 10, 1, 5 4.7]
śate śate saṃvatsareṣv agnicit kāmam aśnāti kāmaṃ na | [ŚBM, 10, 1, 5 4.8]
taddhaitad yāvacchataṃ saṃvatsarās tāvad amṛtam anantam aparyantam | [ŚBM, 10, 1, 5 4.9]
sa so haitad evaṃ vedaivaṃ haivāsyaitad amṛtam anantam aparyantaṃ bhavati | [ŚBM, 10, 1, 5 4.10]
tasya yad apīṣīkayevopahanyāt tad evāsyāmṛtam anantam aparyantaṃ bhavati | [ŚBM, 10, 1, 5 4.11]
{ŚBM, 10, 2, 1}
prajāpatiḥ svargaṃ lokam ajigāṃsat | [ŚBM, 10, 2, 1 1.1]
sarve vai paśavaḥ prajāpatiḥ puruṣo 'śvo gaur avir ajaḥ | [ŚBM, 10, 2, 1 1.2]
sa etai rūpair nāśaknot | [ŚBM, 10, 2, 1 1.3]
sa etaṃ vayovidham ātmānam apaśyad agniṃ | [ŚBM, 10, 2, 1 1.4]
taṃ vyadhatta | [ŚBM, 10, 2, 1 1.5]
so 'nupasamuhyānupādhāyodapipatiṣat | [ŚBM, 10, 2, 1 1.6]
sa nāśaknot | [ŚBM, 10, 2, 1 1.7]
sa upasamuhyopadhāyodapatat | [ŚBM, 10, 2, 1 1.8]
tasmād apy etarhi vayāṃsi yadaiva pakṣā upasamūhante yadā patrāṇi visṛjante 'thotpatituṃ śaknuvanti | [ŚBM, 10, 2, 1 1.9]
taṃ vā aṅgulibhir mimīte | [ŚBM, 10, 2, 1 2.1]
puruṣo vai yajñaḥ | [ŚBM, 10, 2, 1 2.2]
tenedaṃ sarvam mitam | [ŚBM, 10, 2, 1 2.3]
tasyaiṣāvamā mātrā yad aṅgulayaḥ | [ŚBM, 10, 2, 1 2.4]
tad yāsyāvamā mātrā tām asya tad āpnoti tayainaṃ tan mimīte | [ŚBM, 10, 2, 1 2.5]
caturviṃśatyāṅgulibhir mimīte | [ŚBM, 10, 2, 1 3.1]
caturviṃśatyakṣarā vai gāyatrī | [ŚBM, 10, 2, 1 3.2]
gāyatro 'gniḥ | [ŚBM, 10, 2, 1 3.3]
yāvān agnir yāvaty asya mātrā tāvataivainaṃ tan mimīte | [ŚBM, 10, 2, 1 3.4]
sa caturaṅgulam evobhayato 'ntarata upasamūhati caturaṅgulam ubhayato bāhyato vyudūhati | [ŚBM, 10, 2, 1 4.1]
tad yāvad evopasamūhati tāvad vyudūhati | [ŚBM, 10, 2, 1 4.2]
tan nāhaivātirecayati no kanīyaḥ karoti | [ŚBM, 10, 2, 1 4.3]
tathā pucchasya tathottarasya pakṣasya | [ŚBM, 10, 2, 1 4.4]
atha nirṇāmau pakṣayoḥ karoti | [ŚBM, 10, 2, 1 5.1]
nirṇāmau hi vayasaḥ pakṣayor bhavataḥ | [ŚBM, 10, 2, 1 5.2]
vitṛtīye | [ŚBM, 10, 2, 1 5.3]
vitṛtīye hi vayasaḥ pakṣayor nirṇāmau bhavataḥ | [ŚBM, 10, 2, 1 5.4]
antare vitṛtīye | [ŚBM, 10, 2, 1 5.5]
antare hi vitṛtīye vayasaḥ pakṣayor nirṇāmau bhavataḥ | [ŚBM, 10, 2, 1 5.6]
sa caturaṅgulam eva purastād udūhati caturaṅgulaṃ paścād upasamūhati | [ŚBM, 10, 2, 1 5.7]
tad yāvad evodūhati tāvad upasamūhati | [ŚBM, 10, 2, 1 5.8]
tan nāhaivātirecayati no kanīyaḥ karoti | [ŚBM, 10, 2, 1 5.9]
sa tasmin nirṇāme ekām iṣṭakām upadadhāti | [ŚBM, 10, 2, 1 6.1]
tad yeyaṃ vayasaḥ patato nirṇāmād ekā nāḍy upaśete tāṃ tat karoti | [ŚBM, 10, 2, 1 6.2]
atho idam | [ŚBM, 10, 2, 1 6.3]
atha vakrau karoti | [ŚBM, 10, 2, 1 7.1]
vakrau hi vayasaḥ pakṣau bhavataḥ | [ŚBM, 10, 2, 1 7.2]
sa caturaṅgulam eva paścād udūhati caturaṅgulam purastād upasamūhati | [ŚBM, 10, 2, 1 7.3]
tad yāvad evodūhati tāvad upasamūhati | [ŚBM, 10, 2, 1 7.4]
tan nāhaivātirecayati no kanīyaḥ karoti | [ŚBM, 10, 2, 1 7.5]
atha rūpam uttamaṃ karoti | [ŚBM, 10, 2, 1 8.1]
atraiṣa sarvo 'gniḥ saṃskṛtaḥ | [ŚBM, 10, 2, 1 8.2]
tasmin devā etad rūpam uttamam adadhuḥ | [ŚBM, 10, 2, 1 8.3]
tathaivāsminn ayam etad rūpam uttamaṃ dadhāti | [ŚBM, 10, 2, 1 8.4]
sa sahasram ṛjvālikhitā iṣṭakāḥ karoti | [ŚBM, 10, 2, 1 8.5]
sahasram ity ālikhitāḥ | [ŚBM, 10, 2, 1 8.6]
sahasram ity ālikhitāḥ | [ŚBM, 10, 2, 1 8.7]
atha pañcamīṃ citim upadhāya tredhāgniṃ vimimīte | [ŚBM, 10, 2, 1 9.1]
sa madhyame vitṛtīye sahasram ṛjvālikhitā iṣṭakā upadadhāti | [ŚBM, 10, 2, 1 9.2]
tad yānīmāni vayasaḥ pratyañci śīrṣṇa ā pucchād ṛjūni lomāni tāni tat karoti | [ŚBM, 10, 2, 1 9.3]
atha sahasram ity ālikhitā dakṣiṇata upadadhāti | [ŚBM, 10, 2, 1 10.1]
tad yānīmāni vayaso dakṣiṇato vakrāṇi lomāni tāni tat karoti | [ŚBM, 10, 2, 1 10.2]
atha sahasram ity ālikhitā uttarata upadadhāti | [ŚBM, 10, 2, 1 11.1]
tad yānīmāni vayasa uttarato vakrāṇi lomāni tāni tat karoti | [ŚBM, 10, 2, 1 11.2]
sahasreṇa | [ŚBM, 10, 2, 1 11.3]
sarvaṃ vai sahasram | [ŚBM, 10, 2, 1 11.4]
sarveṇaivāsminn etad rūpam uttamaṃ dadhāti | [ŚBM, 10, 2, 1 11.5]
tribhiḥ sahasraiḥ | [ŚBM, 10, 2, 1 11.6]
trivṛd agniḥ | [ŚBM, 10, 2, 1 11.7]
yāvān agnir yāvaty asya mātrā tāvataivāsminn etad rūpam uttamaṃ dadhāti | [ŚBM, 10, 2, 1 11.8]
{ŚBM, 10, 2, 2}
yān vai tānt sapta puruṣān ekam puruṣam akurvant sa prajāpatir abhavat | [ŚBM, 10, 2, 2 1.1]
sa prajā asṛjata | [ŚBM, 10, 2, 2 1.2]
sa prajāḥ sṛṣṭvordhva udakrāmat | [ŚBM, 10, 2, 2 1.3]
sa etaṃ lokam agacchad yatraiṣa etat tapati | [ŚBM, 10, 2, 2 1.4]
no ha tarhy anya etasmād atra yajñiya āsa | [ŚBM, 10, 2, 2 1.5]
taṃ devā yajñenaiva yaṣṭum adhriyanta | [ŚBM, 10, 2, 2 1.6]
tasmād etad ṛṣiṇābhyanūktaṃ yajñena yajñam ayajanta devā iti | [ŚBM, 10, 2, 2 2.1]
yajñena hi taṃ yajñam ayajanta devāḥ | [ŚBM, 10, 2, 2 2.2]
tāni dharmāṇi prathamāny āsann iti | [ŚBM, 10, 2, 2 2.3]
te hi dharmāḥ prathame 'kriyanta | [ŚBM, 10, 2, 2 2.4]
te ha nākam mahimānaḥ sacanteti | [ŚBM, 10, 2, 2 2.5]
svargo vai loko nākaḥ | [ŚBM, 10, 2, 2 2.6]
devā mahimānaḥ | [ŚBM, 10, 2, 2 2.7]
te devāḥ svargaṃ lokaṃ sacanta ye taṃ yajñam ayajann ity etat | [ŚBM, 10, 2, 2 2.8]
yatra pūrve sādhyāḥ santi devā iti | [ŚBM, 10, 2, 2 3.1]
prāṇā vai sādhyā devāḥ | [ŚBM, 10, 2, 2 3.2]
ta etam agra evam asādhayann etad eva bubhūṣantaḥ | [ŚBM, 10, 2, 2 3.3]
ta u evāpy etarhi sādhayanti | [ŚBM, 10, 2, 2 3.4]
paścedam anyad abhavad yajatram amartyasya bhuvanasya bhūneti | [ŚBM, 10, 2, 2 3.5]
paścāhaivedam anyad yajñiyam āsa yat kiṃ cāmṛtam | [ŚBM, 10, 2, 2 3.6]
suparṇo aṅga savitur garutmān pūrvo jātaḥ sa u asyānu dharmeti | [ŚBM, 10, 2, 2 4.1]
prajāpatir vai suparṇo garutmān | [ŚBM, 10, 2, 2 4.2]
eṣa savitā | [ŚBM, 10, 2, 2 4.3]
etasya prajāpatir anu dharmam ity etat | [ŚBM, 10, 2, 2 4.4]
sa vai saptapuruṣo bhavati | [ŚBM, 10, 2, 2 5.1]
saptapuruṣo hy ayam puruṣo yac catvāra ātmā trayaḥ pakṣapucchāni | [ŚBM, 10, 2, 2 5.2]
catvāro hi tasya puruṣasyātmā trayaḥ pakṣapucchāni | [ŚBM, 10, 2, 2 5.3]
taṃ vā udbāhunā puruṣeṇa mimīte | [ŚBM, 10, 2, 2 6.1]
puruṣo vai yajñaḥ | [ŚBM, 10, 2, 2 6.2]
tenedaṃ sarvam mitam | [ŚBM, 10, 2, 2 6.3]
tasyaiṣā paramā mātrā yad udbāhuḥ | [ŚBM, 10, 2, 2 6.4]
tad yāsya paramā mātrā tām asya tad āpnoti tayainaṃ tan mimīte | [ŚBM, 10, 2, 2 6.5]
tatropa yat prapadenābhyucchrito bhavati tat pariśridbhir āpnoti | [ŚBM, 10, 2, 2 6.6]
tasmād u bāhyenaiva lekhām pariśridbhyaḥ khanet | [ŚBM, 10, 2, 2 6.7]
atha pakṣayor aratnī upādadhāti | [ŚBM, 10, 2, 2 7.1]
pakṣayos tad vīryaṃ dadhāti | [ŚBM, 10, 2, 2 7.2]
bāhū vai pakṣau | [ŚBM, 10, 2, 2 7.3]
bāhubhyām u vā annam adyate | [ŚBM, 10, 2, 2 7.4]
annāyaiva tam avakāśaṃ karoti | [ŚBM, 10, 2, 2 7.5]
tad yat pakṣayor aratnī upādadhāty aratnimātrāddhy annam adyate | [ŚBM, 10, 2, 2 7.6]
atha pucche vitastim upādadhāti | [ŚBM, 10, 2, 2 8.1]
pratiṣṭhāyāṃ tad vīryaṃ dadhāti | [ŚBM, 10, 2, 2 8.2]
pratiṣṭhā vai pucchaṃ hasto vitastiḥ | [ŚBM, 10, 2, 2 8.3]
hastena vā annam adyate | [ŚBM, 10, 2, 2 8.4]
annāyaiva tam avakāśaṃ karoti | [ŚBM, 10, 2, 2 8.5]
tad yat pucche vitastim upādadhāty anna evainaṃ tat pratiṣṭhāpayati | [ŚBM, 10, 2, 2 8.6]
tad yat tatra kanīya upādadhāty anne hy evainaṃ tat pratiṣṭhāpayati | [ŚBM, 10, 2, 2 8.7]
atho etāvad vā idam mitam bhavaty etāvad idam | [ŚBM, 10, 2, 2 8.8]
tad yad evam mimīta etasyaivāptyai | [ŚBM, 10, 2, 2 8.9]
{ŚBM, 10, 2, 3}
yā vā iyaṃ vediḥ saptavidhasya eṣā veder mātrā | [ŚBM, 10, 2, 3 1.1]
sa devayajanam adhyavasāya pūrvayā dvārā patnīśālam prapadya gārhapatyāyoddhatyāvokṣati | [ŚBM, 10, 2, 3 1.2]
gārhapatyasyoddhatāt sapta prācaḥ prakramān prakrāmati | [ŚBM, 10, 2, 3 1.3]
tataḥ prāñcaṃ vyāmaṃ vimimīte | [ŚBM, 10, 2, 3 1.4]
tasya madhya āhavanīyāyoddhatyāvokṣati | [ŚBM, 10, 2, 3 1.5]
pūrvārdhād vyāmasya trīn prācaḥ prakramān prakrāmati | [ŚBM, 10, 2, 3 1.6]
sa vedyantaḥ | [ŚBM, 10, 2, 3 1.7]
te vā ete vyāmaikādaśāḥ prakramā antarā vedyantaṃ ca gārhapatyaṃ ca | [ŚBM, 10, 2, 3 2.1]
ekādaśākṣarā triṣṭup | [ŚBM, 10, 2, 3 2.2]
vajras triṣṭup | [ŚBM, 10, 2, 3 2.3]
vīryaṃ triṣṭup | [ŚBM, 10, 2, 3 2.4]
vajreṇaivaitad vīryeṇa yajamānaḥ purastād yajñamukhād rakṣāṃsi nāṣṭrā apahanti | [ŚBM, 10, 2, 3 2.5]
saiṣā veder yoniḥ | [ŚBM, 10, 2, 3 3.1]
etasyai vai yoner devā vedim prājanayan | [ŚBM, 10, 2, 3 3.2]
atha ya eṣa vyāmaḥ sā gārhapatyasya yoniḥ | [ŚBM, 10, 2, 3 3.3]
etasyai vai yoner devā gārhapatyam prājanayan gārhapatyād āhavanīyam | [ŚBM, 10, 2, 3 3.4]
sa vedyantāt ṣaṭtriṃśatprakramām prācīṃ vediṃ vimimīte triṃśatam paścāt tiraścīṃ caturviṃśatim purastāt | [ŚBM, 10, 2, 3 4.1]
tan navatiḥ | [ŚBM, 10, 2, 3 4.2]
saiṣā navatiprakramā vediḥ | [ŚBM, 10, 2, 3 4.3]
tasyāṃ saptavidham agniṃ vidadhāti | [ŚBM, 10, 2, 3 4.4]
tad āhuḥ katham eṣa saptavidha etayā vedyā sampadyata iti | [ŚBM, 10, 2, 3 5.1]
daśa vā ime puruṣe prāṇāś catvāry aṅgāny ātmā pañcadaśaḥ | [ŚBM, 10, 2, 3 5.2]
evaṃ dvitīya evaṃ tṛtīye | [ŚBM, 10, 2, 3 5.3]
ṣaṭsu puruṣeṣu navatiḥ | [ŚBM, 10, 2, 3 5.4]
athaikaḥ puruṣo 'tyeti | [ŚBM, 10, 2, 3 5.5]
pāṅkto vai puruṣo loma tvaṅ māṃsam asthi majjā | [ŚBM, 10, 2, 3 5.6]
pāṅkto iyaṃ vediś catasro diśa ātmā pañcamī | [ŚBM, 10, 2, 3 5.7]
evam eṣa saptavidha etayā vedyā sampadyate | [ŚBM, 10, 2, 3 5.8]
taddhaike uttarā vidhā vidhāsyanta etāṃś ca prakramān etaṃ ca vyāmam anuvardhayanti yonim anuvardhayāma iti | [ŚBM, 10, 2, 3 6.1]
na tathā kuryāt | [ŚBM, 10, 2, 3 6.2]
na vai jātaṃ garbhaṃ yonir anuvardhate | [ŚBM, 10, 2, 3 6.3]
yāvad vāva yonāv antar garbho bhavati tāvad eva yonir vardhate | [ŚBM, 10, 2, 3 6.4]
etāvaty u vā atra garbhasya vṛddhiḥ | [ŚBM, 10, 2, 3 6.5]
te ye ha tathā kurvanti etaṃ ha te pitaram prajāpatiṃ sampadaś cyāvayanti | [ŚBM, 10, 2, 3 7.1]
ta iṣṭvā pāpīyāṃso bhavanti | [ŚBM, 10, 2, 3 7.2]
pitaraṃ hi prajāpatiṃ sampadaś cyāvayanti | [ŚBM, 10, 2, 3 7.3]
sā yāvaty eṣā saptavidhasya vedis tāvatīṃ caturdaśakṛtva ekaśatavidhasya vediṃ vimimīte | [ŚBM, 10, 2, 3 7.4]
atha ṣaṭtriṃśatprakramāṃ rajjum mimīte | [ŚBM, 10, 2, 3 8.1]
tāṃ saptadhā samasyati | [ŚBM, 10, 2, 3 8.2]
tasyai trīn bhāgān prāca upadadhāti niḥsṛjati caturaḥ | [ŚBM, 10, 2, 3 8.3]
atha triṃśatprakramām mimīte | [ŚBM, 10, 2, 3 9.1]
tāṃ saptadhā samasyati | [ŚBM, 10, 2, 3 9.2]
tasyai trīn bhāgān paścād upadadhāti niḥsṛjati caturaḥ | [ŚBM, 10, 2, 3 9.3]
atha caturviṃśatiprakramām mimīte | [ŚBM, 10, 2, 3 10.1]
tāṃ saptadhā samasyati | [ŚBM, 10, 2, 3 10.2]
tasyai trīn bhāgān purastād upadadhāti niḥsṛjati caturaḥ | [ŚBM, 10, 2, 3 10.3]
iti nu vedivimānam | [ŚBM, 10, 2, 3 10.4]
athāgner vidhāḥ | [ŚBM, 10, 2, 3 11.1]
aṣṭāviṃśatiḥ prāñcaḥ puruṣā aṣṭāviṃśatis tiryañcaḥ | [ŚBM, 10, 2, 3 11.2]
sa ātmā | [ŚBM, 10, 2, 3 11.3]
caturdaśa puruṣā dakṣiṇaḥ pakṣaś caturdaśottaraś caturdaśa puccham | [ŚBM, 10, 2, 3 11.4]
caturdaśāratnīn dakṣiṇe pakṣa upadadhāti caturdaśottare caturdaśa vitastīḥ pucche | [ŚBM, 10, 2, 3 11.5]
iti nv aṣṭānavateḥ puruṣāṇām mātrā sādhimānānām | [ŚBM, 10, 2, 3 11.6]
atha tripuruṣāṃ rajjum mimīte | [ŚBM, 10, 2, 3 12.1]
tāṃ saptadhā samasyati | [ŚBM, 10, 2, 3 12.2]
tasyai caturo bhāgān ātmann upadadhāti trīn pakṣapuccheṣu | [ŚBM, 10, 2, 3 12.3]
athāratnimātrīm mimīte | [ŚBM, 10, 2, 3 13.1]
tāṃ saptadhā samasyati | [ŚBM, 10, 2, 3 13.2]
tasyai trīn bhāgān dakṣiṇe pakṣa upadadhāti trīn evottare niḥsṛjati caturaḥ | [ŚBM, 10, 2, 3 13.3]
atha vitastimātrīm mimīte | [ŚBM, 10, 2, 3 14.1]
tāṃ saptadhā samasyati | [ŚBM, 10, 2, 3 14.2]
tasyai trīn bhāgān puccha upadadhāti niḥsṛjati caturaḥ | [ŚBM, 10, 2, 3 14.3]
evam eṣa ekaśatavidha etayā vedyā sampadyate | [ŚBM, 10, 2, 3 14.4]
tad āhuḥ yat trayodaśa puruṣā atiyanti katham ete sampado na cyavanta iti | [ŚBM, 10, 2, 3 15.1]
yā vā etasya saptamasya puruṣasya sampat saivaiteṣāṃ sarveṣāṃ sampat | [ŚBM, 10, 2, 3 15.2]
atho āhuḥ prajāpatir evātmānaṃ vidhāya tasya yatra yatra nyūnam āsīt tad etaiḥ samāpūrayata teno evāpi sampanna iti | [ŚBM, 10, 2, 3 16.1]
taddhaike ekavidham prathamaṃ vidadhaty athaikottaram āparimitavidhāt | [ŚBM, 10, 2, 3 17.1]
na tathā kuryāt | [ŚBM, 10, 2, 3 17.2]
saptavidho vā agre prajāpatir asṛjyata | [ŚBM, 10, 2, 3 18.1]
sa ātmānaṃ vidadhāna ait | [ŚBM, 10, 2, 3 18.2]
sa ekaśatavidhe 'tiṣṭhata | [ŚBM, 10, 2, 3 18.3]
sa yo 'rvācīnaṃ saptavidhād vidhatta etaṃ ha sa pitaram prajāpatiṃ vicchinatti | [ŚBM, 10, 2, 3 18.4]
sa iṣṭvā pāpīyān bhavati yathā śreyāṃsaṃ hiṃsitvā | [ŚBM, 10, 2, 3 18.5]
atha sa ekaśatavidham atividhatte | [ŚBM, 10, 2, 3 18.6]
asmāt sa sarvasmād bahirdhā niṣpadyate | [ŚBM, 10, 2, 3 18.7]
sarvam u hīdam prajāpatiḥ | [ŚBM, 10, 2, 3 18.8]
tasmād u saptavidham eva prathamaṃ vidadhītāthaikottaram aikaśatavidhāt | [ŚBM, 10, 2, 3 18.9]
ekaśatavidhaṃ tu nātividadhīta | [ŚBM, 10, 2, 3 18.10]
nāhaitaṃ pitaraṃ prajāpatiṃ vicchinatti | [ŚBM, 10, 2, 3 18.11]
no asmāt sarvasmād bahirdhā niṣpadyate | [ŚBM, 10, 2, 3 18.12]
{ŚBM, 10, 2, 4}
saṃvatsaro vai prajāpatiḥ | [ŚBM, 10, 2, 4 1.1]
agnir u sarve kāmāḥ | [ŚBM, 10, 2, 4 1.2]
so 'yaṃ saṃvatsaraḥ prajāpatir akāmayatāgniṃ sarvān kāmān ātmānam abhisaṃcinvīyeti | [ŚBM, 10, 2, 4 1.3]
sa ekaśatadhātmānaṃ vyadhatta | [ŚBM, 10, 2, 4 1.4]
sa ekaśatadhātmānaṃ vidhāyāgniṃ sarvān kāmān ātmānam abhisamacinuta | [ŚBM, 10, 2, 4 1.5]
sa sarve kāmā abhavat | [ŚBM, 10, 2, 4 1.6]
tasmān na kaścana bahirdhā kāmo 'bhavat | [ŚBM, 10, 2, 4 1.7]
tasmād āhuḥ saṃvatsaraḥ sarve kāmā iti | [ŚBM, 10, 2, 4 1.8]
na ha saṃvatsarāt kaścana bahirdhā kāmo 'sti | [ŚBM, 10, 2, 4 1.9]
tathaivaitad yajamānaḥ ekaśatadhātmānaṃ vidhāyāgniṃ sarvān kāmān ātmānam abhisaṃcinute | [ŚBM, 10, 2, 4 2.1]
sa sarve kāmā bhavati | [ŚBM, 10, 2, 4 2.2]
tasmān na kaścana bahirdhā kāmo bhavati | [ŚBM, 10, 2, 4 2.3]
sa yaḥ sa saṃvatsaro 'sau sa ādityaḥ | [ŚBM, 10, 2, 4 3.1]
sa eṣa ekaśatavidhaḥ | [ŚBM, 10, 2, 4 3.2]
tasya raśmayaḥ śataṃ vidhāḥ | [ŚBM, 10, 2, 4 3.3]
eṣa evaikaśatatamo ya eṣa tapaty asmint sarvasmin pratiṣṭhitaḥ | [ŚBM, 10, 2, 4 3.4]
tathaivaitad yajamāna ekaśatadhātmānaṃ vidhāyāsmint sarvasmin pratitiṣṭhati | [ŚBM, 10, 2, 4 3.5]
atha vā ekaśatavidhaḥ saptavidham abhisaṃpadyate | [ŚBM, 10, 2, 4 4.1]
ekaśatadhā vā asāv ādityo vihitaḥ saptasu devalokeṣu pratiṣṭhitaḥ | [ŚBM, 10, 2, 4 4.2]
sapta vai devalokāś catasro diśas traya ime lokāḥ | [ŚBM, 10, 2, 4 4.3]
ete vai sapta devalokāḥ | [ŚBM, 10, 2, 4 4.4]
teṣv eṣa pratiṣṭhitaḥ | [ŚBM, 10, 2, 4 4.5]
tathaivaitad yajamāna ekaśatadhātmānaṃ vidhāya saptasu devalokeṣu pratitiṣṭhati | [ŚBM, 10, 2, 4 4.6]
yad v evaikaśatavidhaḥ saptavidham abhisaṃpadyata ekaśatadhā vā asāv ādityo vihitaḥ saptasv ṛtuṣu saptasu stomeṣu saptasu pṛṣṭheṣu saptasu chandaḥsu saptasu prāṇeṣu saptasu dikṣu pratiṣṭhitaḥ | [ŚBM, 10, 2, 4 5.1]
tathaivaitad yajamāna ekaśatadhātmānaṃ vidhāyaitasmint sarvasmin pratitiṣṭhati | [ŚBM, 10, 2, 4 5.2]
yad v evaikaśatavidhaḥ saptavidham abhisaṃpadyata ekaśatadhā vā asāv ādityo vihitaḥ saptākṣare brahman pratiṣṭhitaḥ | [ŚBM, 10, 2, 4 6.1]
saptākṣaraṃ vai brahmarg ity ekam akṣaraṃ yajur iti dve sāmeti dve | [ŚBM, 10, 2, 4 6.2]
atha yad ato 'nyad brahmaiva tad dvyakṣaraṃ vai brahma | [ŚBM, 10, 2, 4 6.3]
tad etat sarvaṃ saptākṣaram brahma | [ŚBM, 10, 2, 4 6.4]
tasminn eṣa pratiṣṭhitaḥ | [ŚBM, 10, 2, 4 6.5]
tathaivaitad yajamāna ekaśatadhātmānaṃ vidhāya saptākṣare brahman pratitiṣṭhati | [ŚBM, 10, 2, 4 6.6]
tasmād u saptabhiḥ saptabhiḥ pariśrayanti | [ŚBM, 10, 2, 4 7.1]
tasmād ekaśatavidhaḥ saptavidham abhisaṃpadyate 'tha vai saptavidha ekaśatavidham abhisaṃpadyate | [ŚBM, 10, 2, 4 7.2]
saptavidho vā agre prajāpatir asṛjyata | [ŚBM, 10, 2, 4 8.1]
sa etam ekaśatadhātmānaṃ vihitam apaśyat | [ŚBM, 10, 2, 4 8.2]
prāṇabhṛtsu pañcāśad iṣṭakāḥ pañcāśad yajūṃṣi tacchataṃ sādanaṃ ca sūdadohāś caikaśatatame | [ŚBM, 10, 2, 4 8.3]
tat samānaṃ sādayitvā hi sūdadohasādhivadati | [ŚBM, 10, 2, 4 8.4]
sa etenaikaśatavidhenātmanemāṃ jitim ajayad imāṃ vyaṣṭiṃ vyāśnuta | [ŚBM, 10, 2, 4 8.5]
tathaivaitad yajamāna etenaikaśatavidhenātmanemāṃ jitiṃ jayatīmāṃ vyaṣṭiṃ vyaśnute | [ŚBM, 10, 2, 4 8.6]
evam u saptavidha ekaśatavidham abhisaṃpadyate | [ŚBM, 10, 2, 4 8.7]
sa ya evaikaśatavidhaḥ sa saptavidho yaḥ saptavidhaḥ sa ekaśatavidhaḥ | [ŚBM, 10, 2, 4 8.8]
iti nu vidhānām | [ŚBM, 10, 2, 4 8.9]
{ŚBM, 10, 2, 5}
athātaś cayanasyaiva | [ŚBM, 10, 2, 5 1.1]
antaropasadau cinoti | [ŚBM, 10, 2, 5 1.2]
etad vai devā abibhayur yad vai na imam iha rakṣāṃsi nāṣṭrā na hanyur iti | [ŚBM, 10, 2, 5 1.3]
ta etāḥ puro 'paśyann upasada imān eva lokān | [ŚBM, 10, 2, 5 1.4]
ime vai lokāḥ puraḥ | [ŚBM, 10, 2, 5 1.5]
tāḥ prāpadyanta | [ŚBM, 10, 2, 5 1.6]
tāḥ prapadyābhaye 'nāṣṭra etam ātmānaṃ samaskurvata | [ŚBM, 10, 2, 5 1.7]
tathaivaitad yajamāna etāḥ puraḥ prapadyābhaye 'nāṣṭra etam ātmānaṃ saṃskurute | [ŚBM, 10, 2, 5 1.8]
yad v evāntaropasadau cinoti | [ŚBM, 10, 2, 5 2.1]
etad vai devā abibhayur yad vai na imam iha rakṣāṃsi nāṣṭrā na hanyur iti | [ŚBM, 10, 2, 5 2.2]
ta etān vajrān apaśyann upasadaḥ | [ŚBM, 10, 2, 5 2.3]
vajrā vā upasadaḥ | [ŚBM, 10, 2, 5 2.4]
tān prāpadyanta | [ŚBM, 10, 2, 5 2.5]
tān prapadyābhaye 'nāṣṭra etam ātmānaṃ samaskurvata | [ŚBM, 10, 2, 5 2.6]
tathaivaitad yajamāna etān vajrān prapadyābhaye 'nāṣṭra etam ātmānaṃ saṃskurute | [ŚBM, 10, 2, 5 2.7]
etad u ha yajñe tapaḥ yad upasadaḥ | [ŚBM, 10, 2, 5 3.1]
tapo vā upasadaḥ | [ŚBM, 10, 2, 5 3.2]
tad yat tapasi cīyate tasmāt tāpaścitaḥ | [ŚBM, 10, 2, 5 3.3]
tad vai yāvad evopasadbhiś caranti tāvat pravargyeṇa | [ŚBM, 10, 2, 5 3.4]
saṃvatsaram evopasadbhiś caranti saṃvatsaram pravargyeṇa | [ŚBM, 10, 2, 5 3.5]
ahorātrāṇi vā upasadaḥ | [ŚBM, 10, 2, 5 4.1]
ādityaḥ pravargyaḥ | [ŚBM, 10, 2, 5 4.2]
amuṃ tad ādityam ahorātreṣu pratiṣṭhāpayati | [ŚBM, 10, 2, 5 4.3]
tasmād eṣo 'horātreṣu pratiṣṭhitaḥ | [ŚBM, 10, 2, 5 4.4]
atha yadi caturviṃśatiḥ | [ŚBM, 10, 2, 5 5.1]
caturviṃśatir vā ardhamāsāḥ | [ŚBM, 10, 2, 5 5.2]
ardhamāsā upasadaḥ | [ŚBM, 10, 2, 5 5.3]
ādityaḥ pravargyaḥ | [ŚBM, 10, 2, 5 5.4]
amuṃ tad ādityam ardhamāseṣu pratiṣṭhāpayati | [ŚBM, 10, 2, 5 5.5]
tasmād eṣo 'rdhamāseṣu pratiṣṭhitaḥ | [ŚBM, 10, 2, 5 5.6]
atha yadi dvādaśa | [ŚBM, 10, 2, 5 6.1]
dvādaśa vai māsāḥ | [ŚBM, 10, 2, 5 6.2]
māsā upasadaḥ | [ŚBM, 10, 2, 5 6.3]
ādityaḥ pravargyaḥ | [ŚBM, 10, 2, 5 6.4]
amuṃ tad ādityam māseṣu pratiṣṭhāpayati | [ŚBM, 10, 2, 5 6.5]
tasmād eṣa māseṣu pratiṣṭhitaḥ | [ŚBM, 10, 2, 5 6.6]
atha yadi ṣaṭ | [ŚBM, 10, 2, 5 7.1]
ṣaḍ vā ṛtavaḥ | [ŚBM, 10, 2, 5 7.2]
ṛtava upasadaḥ | [ŚBM, 10, 2, 5 7.3]
ādityaḥ pravargyaḥ | [ŚBM, 10, 2, 5 7.4]
amuṃ tad ādityam ṛtuṣu pratiṣṭhāpayati | [ŚBM, 10, 2, 5 7.5]
tasmād eṣa ṛtuṣu pratiṣṭhitaḥ | [ŚBM, 10, 2, 5 7.6]
atha yadi tisraḥ | [ŚBM, 10, 2, 5 8.1]
trayo vā ime lokāḥ | [ŚBM, 10, 2, 5 8.2]
ime lokā upasadaḥ | [ŚBM, 10, 2, 5 8.3]
ādityaḥ pravargyaḥ | [ŚBM, 10, 2, 5 8.4]
amuṃ tad ādityam eṣu lokeṣu pratiṣṭhāpayati | [ŚBM, 10, 2, 5 8.5]
tasmād eṣa eṣu lokeṣu pratiṣṭhitaḥ | [ŚBM, 10, 2, 5 8.6]
athātaś citipurīṣāṇām eva mīmāṃsā | [ŚBM, 10, 2, 5 9.1]
māsam prathamā citir māsam purīṣam | [ŚBM, 10, 2, 5 9.2]
etāvān vāsantika ṛtau kāmaḥ | [ŚBM, 10, 2, 5 9.3]
tad yāvān vāsantika ṛtau kāmas taṃ tat sarvam ātmānam abhisaṃcinute | [ŚBM, 10, 2, 5 9.4]
māsaṃ dvitīyā māsam purīṣam | [ŚBM, 10, 2, 5 10.1]
etāvān graiṣma ṛtau kāmaḥ | [ŚBM, 10, 2, 5 10.2]
tad yāvān graiṣma ṛtau kāmas taṃ tat sarvam ātmānam abhisaṃcinute | [ŚBM, 10, 2, 5 10.3]
māsaṃ tṛtīyā māsam purīṣam | [ŚBM, 10, 2, 5 11.1]
etāvān vārṣika ṛtau kāmaḥ | [ŚBM, 10, 2, 5 11.2]
tad yāvān vārṣika ṛtau kāmas taṃ tat sarvam ātmānam abhisaṃcinute | [ŚBM, 10, 2, 5 11.3]
māsaṃ caturthī māsam purīṣam | [ŚBM, 10, 2, 5 12.1]
etāvāñchārada ṛtau kāmaḥ | [ŚBM, 10, 2, 5 12.2]
tad yāvāñchārada ṛtau kāmas taṃ tat sarvam ātmānam abhisaṃcinute | [ŚBM, 10, 2, 5 12.3]
atha pañcamyai citeḥ asapatnā virājaś ca prathamāham upadadhāti stomabhāgā ekaikām anvaham | [ŚBM, 10, 2, 5 13.1]
tāḥ sakṛt sādayati sakṛt sūdadohasādhivadati | [ŚBM, 10, 2, 5 13.2]
tūṣṇīm māsaṃ stomabhāgāpurīṣam abhiharanti | [ŚBM, 10, 2, 5 13.3]
etāvān haimantika ṛtau kāmaḥ | [ŚBM, 10, 2, 5 13.4]
tad yāvān haimantika ṛtau kāmas taṃ tat sarvam ātmānam abhisaṃcinute | [ŚBM, 10, 2, 5 13.5]
māsaṃ ṣaṣṭhī māsam purīṣam | [ŚBM, 10, 2, 5 14.1]
etāvāñchaiśira ṛtau kāmaḥ | [ŚBM, 10, 2, 5 14.2]
tad yāvāñchaiśira ṛtau kāmas taṃ tat sarvam ātmānam abhisaṃcinute | [ŚBM, 10, 2, 5 14.3]
etāvān vai dvādaśasu māseṣu kāmaḥ ṣaṭsv ṛtuṣu | [ŚBM, 10, 2, 5 14.4]
tad yāvān dvādaśasu māseṣu kāmaḥ ṣaṭsv ṛtuṣu taṃ tat sarvam ātmānam abhisaṃcinute | [ŚBM, 10, 2, 5 14.5]
atha trīṇy ahāny upātiyanti yad ahaḥ śatarudriyaṃ juhoti yad ahar upavasatho yad ahaḥ prasutaḥ | [ŚBM, 10, 2, 5 15.1]
tad yat teṣv ahaḥsūpasadā caranti tāni tasya māsasyāhorātrāṇi | [ŚBM, 10, 2, 5 15.2]
atha yat pravargyeṇa tad u tasminn ṛtāv ādityam pratiṣṭhāpayati | [ŚBM, 10, 2, 5 15.3]
etāvān vai trayodaśasu māseṣu kāmaḥ saptasv ṛtuṣu | [ŚBM, 10, 2, 5 15.4]
tad yāvāṃs trayodaśasu māseṣu kāmaḥ saptasv ṛtuṣu taṃ tat sarvam ātmānam abhisaṃcinute | [ŚBM, 10, 2, 5 15.5]
sa saṃvatsaram prasutaḥ syāt | [ŚBM, 10, 2, 5 16.1]
sarvaṃ vai saṃvatsaraḥ | [ŚBM, 10, 2, 5 16.2]
sarvam ekaśatavidhaḥ | [ŚBM, 10, 2, 5 16.3]
sarveṇaiva tat sarvam āpnoti | [ŚBM, 10, 2, 5 16.4]
yadi saṃvatsaraṃ na śaknuyād viśvajitā sarvapṛṣṭhenātirātreṇa yajeta | [ŚBM, 10, 2, 5 16.5]
tasmint sarvavedasaṃ dadyāt | [ŚBM, 10, 2, 5 16.6]
sarvaṃ vai viśvajit sarvapṛṣṭho 'tirātraḥ | [ŚBM, 10, 2, 5 16.7]
sarvaṃ sarvavedasam | [ŚBM, 10, 2, 5 16.8]
sarvam ekaśatavidhaḥ | [ŚBM, 10, 2, 5 16.9]
sarveṇaiva tat sarvam āpnoti | [ŚBM, 10, 2, 5 16.10]
{ŚBM, 10, 2, 6}
saṃvatsaro vai prajāpatir ekaśatavidhaḥ | [ŚBM, 10, 2, 6 1.1]
tasyāhorātrāṇy ardhamāsā māsā ṛtavaḥ | [ŚBM, 10, 2, 6 1.2]
ṣaṣṭir māsasyāhorātrāṇi | [ŚBM, 10, 2, 6 1.3]
māsi vai saṃvatsarasyāhorātrāṇy āpyante | [ŚBM, 10, 2, 6 1.4]
caturviṃśatir ardhamāsāḥ | [ŚBM, 10, 2, 6 1.5]
trayodaśa māsāḥ | [ŚBM, 10, 2, 6 1.6]
traya ṛtavaḥ | [ŚBM, 10, 2, 6 1.7]
tāḥ śataṃ vidhāḥ | [ŚBM, 10, 2, 6 1.8]
saṃvatsara evaikaśatatamī vidhā | [ŚBM, 10, 2, 6 1.9]
sa ṛtubhir eva saptavidhaḥ | [ŚBM, 10, 2, 6 2.1]
ṣaḍ ṛtavaḥ | [ŚBM, 10, 2, 6 2.2]
saṃvatsara eva saptamī vidhā | [ŚBM, 10, 2, 6 2.3]
tasyaitasya saṃvatsarasyaitat tejo ya eṣa tapati | [ŚBM, 10, 2, 6 2.4]
tasya raśmayaḥ śataṃ vidhāḥ | [ŚBM, 10, 2, 6 2.5]
maṇḍalam evaikaśatatamī vidhā | [ŚBM, 10, 2, 6 2.6]
sa digbhir eva saptavidhaḥ | [ŚBM, 10, 2, 6 3.1]
ye prācyāṃ diśi raśmayaḥ saikā vidhā ye dakṣiṇāyāṃ saikā ye pratīcyāṃ saikā ya udīcyāṃ saikā ya ūrdhvāyāṃ saikā ye 'vācyāṃ saikā | [ŚBM, 10, 2, 6 3.2]
maṇḍalam eva saptamī vidhā | [ŚBM, 10, 2, 6 3.3]
tasyaitasya purastāt kāmapro lokaḥ | [ŚBM, 10, 2, 6 4.1]
amṛtaṃ vai kāmapram | [ŚBM, 10, 2, 6 4.2]
amṛtam evāsya tat parastāt | [ŚBM, 10, 2, 6 4.3]
tad yat tad amṛtam etat tad yad etad arcir dīpyate | [ŚBM, 10, 2, 6 4.4]
tad etad vasucitraṃ rādhaḥ | [ŚBM, 10, 2, 6 5.1]
tad eṣa savitā vibhaktābhyaḥ prajābhyo vibhajaty apy oṣadhibhyo 'pi vanaspatibhyaḥ | [ŚBM, 10, 2, 6 5.2]
bhūya iva ha tv ekābhyaḥ prayacchati kanīya ivaikābhyaḥ | [ŚBM, 10, 2, 6 5.3]
tad yābhyo bhūyaḥ prayacchati tā jyoktamāṃ jīvanti yābhyaḥ kanīyaḥ kanīyas tāḥ | [ŚBM, 10, 2, 6 5.4]
tad etad ṛcābhyuktaṃ vibhaktāraṃ havāmahe vasoś citrasya rādhasaḥ savitāraṃ nṛcakṣasam iti | [ŚBM, 10, 2, 6 6.1]
tad etat sarvam āyur dīrgham | [ŚBM, 10, 2, 6 6.2]
anantaṃ hi tat | [ŚBM, 10, 2, 6 6.3]
yad idam āhur dīrghaṃ ta āyur astu sarvam āyur ihīty eṣa te loka etat te 'stv iti haivaitat | [ŚBM, 10, 2, 6 6.4]
paśyantī vāg vadati | [ŚBM, 10, 2, 6 7.1]
tad etad ekaśatavidhena vaivāptavyaṃ śatāyutayā vā | [ŚBM, 10, 2, 6 7.2]
ya evaikaśatavidhaṃ vidhatte yo vā śataṃ varṣāṇi jīvati sa haivaitad amṛtam āpnoti | [ŚBM, 10, 2, 6 7.3]
tasmād ye caitad vidur ye ca na lokyā śatāyutety evāhuḥ | [ŚBM, 10, 2, 6 7.4]
tasmād u ha na purāyuṣaḥ svakāmī preyāt | [ŚBM, 10, 2, 6 7.5]
alokyaṃ ha | [ŚBM, 10, 2, 6 7.6]
eta u vāva lokā yad ahorātrāṇy ardhamāsā māsā ṛtavaḥ saṃvatsaraḥ | [ŚBM, 10, 2, 6 7.7]
tad ye 'rvāgviṃśeṣu varṣeṣu prayanti ahorātreṣu te lokeṣu sajyante | [ŚBM, 10, 2, 6 8.1]
atha ye paroviṃśeṣv arvākcatvāriṃśeṣv ardhamāseṣu te | [ŚBM, 10, 2, 6 8.2]
atha ye paraścatvāriṃśeṣv arvākṣaṣṭheṣu māseṣu te | [ŚBM, 10, 2, 6 8.3]
atha ye paraḥṣaṣṭeṣv arvāgaśīteṣv ṛtuṣu te | [ŚBM, 10, 2, 6 8.4]
atha ye paro'śīteṣv arvākśateṣu saṃvatsare te | [ŚBM, 10, 2, 6 8.5]
atha ya eva śataṃ varṣāṇi yo vā bhūyāṃsi jīvati sa haivaitad amṛtam āpnoti | [ŚBM, 10, 2, 6 8.6]
bahubhir ha vai yajñaiḥ ekam ahar ekā rātrir mitā | [ŚBM, 10, 2, 6 9.1]
sa ya evaikaśatavidhaṃ vidhatte yo vā śataṃ varṣāṇi jīvati sa haivainad addhātamām āpnoti | [ŚBM, 10, 2, 6 9.2]
eṣa vā ekaśatavidhaṃ vidhatte ya enaṃ saṃvatsaraṃ bibharti | [ŚBM, 10, 2, 6 9.3]
tasmād enaṃ saṃvatsarabhṛtam eva cinvītety adhidevatam | [ŚBM, 10, 2, 6 9.4]
athādhiyajñam | [ŚBM, 10, 2, 6 10.1]
yān amūn ekaśatam udbāhūn puruṣān mimīte sa vidhaikaśatavidhaḥ | [ŚBM, 10, 2, 6 10.2]
sa citibhir eva saptavidhaḥ | [ŚBM, 10, 2, 6 10.3]
ṣaḍṛtavyavatyaś citayaḥ | [ŚBM, 10, 2, 6 10.4]
agnir eva saptamī vidhā | [ŚBM, 10, 2, 6 10.5]
sa u vā iṣṭakaikaśatavidhaḥ | [ŚBM, 10, 2, 6 11.1]
yāḥ pañcāśat prathamā iṣṭakā yāś cottamās tāḥ śataṃ vidhā | [ŚBM, 10, 2, 6 11.2]
atha yā etad antareṇeṣṭakā upadhīyante saivaikaśatatamī vidhā | [ŚBM, 10, 2, 6 11.3]
sa u eva yajustejāḥ yajurekaśatavidhaḥ | [ŚBM, 10, 2, 6 12.1]
yāni pañcāśat prathamāni yajūṃṣi yāni cottamāni tāḥ śataṃ vidhāḥ | [ŚBM, 10, 2, 6 12.2]
atha yāny etad antareṇa yajūṃṣi kriyante saivaikaśatatamī vidhā | [ŚBM, 10, 2, 6 12.3]
evam u saptavidha ekaśatavidho bhavati | [ŚBM, 10, 2, 6 12.4]
sa yaḥ śatāyutāyāṃ kāmo ya ekaśatavidhe saptavidhena haiva tam evaṃvid āpnoti | [ŚBM, 10, 2, 6 12.5]
evaṃ vāva sarve yajñāḥ ekaśatavidhā āgnihotrād ṛgbhir yajurbhiḥ padair akṣaraiḥ karmabhiḥ sāmabhiḥ | [ŚBM, 10, 2, 6 13.1]
sa yaḥ śatāyutāyāṃ kāmo ya ekaśatavidhe yaḥ saptavidhe yajñena yajñena haiva tam evaṃvid āpnotīty u evādhiyajñam | [ŚBM, 10, 2, 6 13.2]
athādhyātmam | [ŚBM, 10, 2, 6 14.1]
pañcemāś caturvidhā aṅgulayo dve kalkuṣī dor aṃsaphalakaṃ cākṣaś ca | [ŚBM, 10, 2, 6 14.2]
tat pañcaviṃśatiḥ | [ŚBM, 10, 2, 6 14.3]
evam imānītarāṇy aṅgāni | [ŚBM, 10, 2, 6 14.4]
tāḥ śataṃ vidhāḥ | [ŚBM, 10, 2, 6 14.5]
ātmaivaikaśatatamī vidhā | [ŚBM, 10, 2, 6 14.6]
uktaṃ saptavidhatāyai | [ŚBM, 10, 2, 6 14.7]
sa u eva prāṇatejāḥ prāṇaikaśatavidho 'nvaṅgam | [ŚBM, 10, 2, 6 15.1]
aṅge 'ṅge hi prāṇaḥ | [ŚBM, 10, 2, 6 15.2]
sa yaḥ śatāyutāyāṃ kāmo ya ekaśatavidhe yaḥ saptavidhe yaḥ sarveṣu yajñeṣu vidyāyā haiva tam evaṃvid āpnoti | [ŚBM, 10, 2, 6 15.3]
sarvair hi yajñair ātmānaṃ sampannaṃ vide | [ŚBM, 10, 2, 6 15.4]
trīṇi vā imāni pañcavidhāni saṃvatsaro 'gniḥ puruṣaḥ | [ŚBM, 10, 2, 6 16.1]
teṣām pañca vidhā annam pānaṃ śrīr jyotir amṛtam | [ŚBM, 10, 2, 6 16.2]
yad eva saṃvatsare 'nnaṃ tad annam | [ŚBM, 10, 2, 6 16.3]
yā āpas tat pānam | [ŚBM, 10, 2, 6 16.4]
rātrir eva śrīḥ | [ŚBM, 10, 2, 6 16.5]
śriyāṃ haitad rātryāṃ sarvāṇi bhūtāni saṃvasanti | [ŚBM, 10, 2, 6 16.6]
ahar jyotiḥ | [ŚBM, 10, 2, 6 16.7]
ādityo 'mṛtam | [ŚBM, 10, 2, 6 16.8]
ity adhidevatam | [ŚBM, 10, 2, 6 16.9]
athādhiyajñam | [ŚBM, 10, 2, 6 17.1]
yad evāgnāv annam upadhīyate tad annam | [ŚBM, 10, 2, 6 17.2]
yā āpas tat pānam | [ŚBM, 10, 2, 6 17.3]
pariśrita eva śrīḥ | [ŚBM, 10, 2, 6 17.4]
taddhi rātrīṇāṃ rūpam | [ŚBM, 10, 2, 6 17.5]
yajuṣmatyo jyotiḥ | [ŚBM, 10, 2, 6 17.6]
taddhy ahnāṃ rūpam | [ŚBM, 10, 2, 6 17.7]
agnir amṛtam | [ŚBM, 10, 2, 6 17.8]
taddhy ādityasya rūpam | [ŚBM, 10, 2, 6 17.9]
ity u evādhiyajñam | [ŚBM, 10, 2, 6 17.10]
athādhyātmam | [ŚBM, 10, 2, 6 18.1]
yad eva puruṣe 'nnaṃ tad annam | [ŚBM, 10, 2, 6 18.2]
yā āpas tat pānam | [ŚBM, 10, 2, 6 18.3]
asthīny eva śrīḥ | [ŚBM, 10, 2, 6 18.4]
taddhi pariśritāṃ rūpam | [ŚBM, 10, 2, 6 18.5]
majjāno jyotiḥ | [ŚBM, 10, 2, 6 18.6]
taddhi yajuṣmatīnāṃ rūpam | [ŚBM, 10, 2, 6 18.7]
prāṇo 'mṛtam | [ŚBM, 10, 2, 6 18.8]
taddhy agne rūpam | [ŚBM, 10, 2, 6 18.9]
prāṇo 'gniḥ | [ŚBM, 10, 2, 6 18.10]
prāṇo 'mṛtam | [ŚBM, 10, 2, 6 18.11]
ity u vā āhuḥ | [ŚBM, 10, 2, 6 18.12]
annād vā aśanāyā nivartate pānāt pipāsā śriyai pāpmā jyotiṣas tamo 'mṛtān mṛtyuḥ | [ŚBM, 10, 2, 6 19.1]
ni ha vā asmād etāni sarvāṇi vartante 'pa punarmṛtyuṃ jayati sarvam āyur eti ya evaṃ veda | [ŚBM, 10, 2, 6 19.2]
tad etad amṛtam ity evāmutropāsītāyur itīha | [ŚBM, 10, 2, 6 19.3]
prāṇa iti haika upāsate prāṇo 'gniḥ prāṇo 'mṛtam iti vadantaḥ | [ŚBM, 10, 2, 6 19.4]
na tathā vidyāt | [ŚBM, 10, 2, 6 19.5]
adhruvaṃ vai tad yat prāṇaḥ | [ŚBM, 10, 2, 6 19.6]
taṃ te viṣyāmy āyuṣo na madhyād iti hy api yajuṣābhyuktam | [ŚBM, 10, 2, 6 19.7]
tasmād enad amṛtam ity evāmutropāsītāyur itīha | [ŚBM, 10, 2, 6 19.8]
tatho ha sarvam āyur eti | [ŚBM, 10, 2, 6 19.9]
{ŚBM, 10, 3, 1}
prāṇo gāyatrī | [ŚBM, 10, 3, 1 1.1]
cakṣur uṣṇik | [ŚBM, 10, 3, 1 1.2]
vāg anuṣṭup | [ŚBM, 10, 3, 1 1.3]
mano bṛhatī | [ŚBM, 10, 3, 1 1.4]
śrotram paṅktiḥ | [ŚBM, 10, 3, 1 1.5]
ya evāyaṃ prajananaḥ prāṇa eṣa triṣṭup | [ŚBM, 10, 3, 1 1.6]
atha yo 'yam avāṅ prāṇa eṣa jagatī | [ŚBM, 10, 3, 1 1.7]
tāni vā etāni sapta chandāṃsi caturuttarāṇy agnau kriyante | [ŚBM, 10, 3, 1 1.8]
prāṇo gāyatrīti tad ya eva prāṇasya mahimā yad vīryaṃ tad etat sahasram | [ŚBM, 10, 3, 1 2.1]
prāṇasyaivaitad vīryam | [ŚBM, 10, 3, 1 2.2]
yaddhy asya cinvataḥ prāṇa utkrāmet tata evaiṣo 'gnir na cīyeta | [ŚBM, 10, 3, 1 2.3]
etenaivāsya rūpeṇa sahasram eṣa gāyatrīḥ saṃcito bhavati | [ŚBM, 10, 3, 1 2.4]
cakṣur uṣṇig iti tad ya eva cakṣuṣo mahimā yad vīryaṃ tad etat sahasram | [ŚBM, 10, 3, 1 3.1]
cakṣuṣa evaitad vīryam | [ŚBM, 10, 3, 1 3.2]
yaddhy asya cinvataś cakṣur utkrāmet tata evaiṣo 'gnir na cīyeta | [ŚBM, 10, 3, 1 3.3]
etenaivāsya rūpeṇa sahasram eṣa uṣṇihaḥ saṃcito bhavati | [ŚBM, 10, 3, 1 3.4]
vāg anuṣṭub iti tad ya eva vāco mahimā yad vīryaṃ tad etat sahasram | [ŚBM, 10, 3, 1 4.1]
vāca evaitad vīryam | [ŚBM, 10, 3, 1 4.2]
yaddhy asya cinvato vāg utkrāmet tata evaiṣo 'gnir na cīyeta | [ŚBM, 10, 3, 1 4.3]
etenaivāsya rūpeṇa sahasram eṣo 'nuṣṭubhaḥ saṃcito bhavati | [ŚBM, 10, 3, 1 4.4]
mano bṛhatīti tad ya eva manaso mahimā yad vīryaṃ tad etat sahasram | [ŚBM, 10, 3, 1 5.1]
manasa evaitad vīryam | [ŚBM, 10, 3, 1 5.2]
yaddhy asya cinvato mana utkrāmet tata evaiṣo 'gnir na cīyeta | [ŚBM, 10, 3, 1 5.3]
etenaivāsya rūpeṇa sahasram eṣa bṛhatīḥ saṃcito bhavati | [ŚBM, 10, 3, 1 5.4]
śrotram paṅktir iti tad ya eva śrotrasya mahimā yad vīryaṃ tad etat sahasram | [ŚBM, 10, 3, 1 6.1]
śrotrasyaivaitad vīryam | [ŚBM, 10, 3, 1 6.2]
yaddhy asya cinvataḥ śrotram utkrāmet tata evaiṣo 'gnir na cīyeta | [ŚBM, 10, 3, 1 6.3]
etenaivāsya rūpeṇa sahasram eṣa paṅktīḥ saṃcito bhavati | [ŚBM, 10, 3, 1 6.4]
ya evāyam prajananaḥ prāṇaḥ eṣa triṣṭub iti tad ya evaitasya prāṇasya mahimā yad vīryaṃ tad etat sahasram | [ŚBM, 10, 3, 1 7.1]
etasyaivaitat prāṇasya vīryam | [ŚBM, 10, 3, 1 7.2]
yaddhy asya cinvata eṣa prāṇa ālubhyet tata evaiṣo 'gnir na cīyeta | [ŚBM, 10, 3, 1 7.3]
etenaivāsya rūpeṇa sahasram eṣa triṣṭubhaḥ saṃcito bhavati | [ŚBM, 10, 3, 1 7.4]
atha yo 'yam avāṅ prāṇaḥ eṣa jagatīti tad ya evaitasya prāṇasya mahimā yad vīryaṃ tad etat sahasram | [ŚBM, 10, 3, 1 8.1]
etasyaivaitat prāṇasya vīryam | [ŚBM, 10, 3, 1 8.2]
yaddhy asya cinvata eṣa prāṇa ālubhyet tata evaiṣo 'gnir na cīyeta | [ŚBM, 10, 3, 1 8.3]
etenaivāsya rūpeṇa sahasram eṣa jagatīḥ saṃcito bhavati | [ŚBM, 10, 3, 1 8.4]
tāni vā etāni sapta chandāṃsi caturuttarāṇy anyonyasmin pratiṣṭhitāni sapteme puruṣe prāṇā anyonyasmin pratiṣṭhitāḥ | [ŚBM, 10, 3, 1 9.1]
tad yāvantam evaṃvicchandasāṃ gaṇam anvāha chandasaś chandaso haivāsya so 'nūkto bhavati stuto vā śasto vopahito vā | [ŚBM, 10, 3, 1 9.2]
{ŚBM, 10, 3, 2}
tad āhuḥ kiṃ chandaḥ kā devatāgneḥ śira iti | [ŚBM, 10, 3, 2 1.1]
gāyatrī chando 'gnir devatā śiraḥ | [ŚBM, 10, 3, 2 1.2]
kiṃ chandaḥ kā devatā grīvā iti | [ŚBM, 10, 3, 2 2.1]
uṣṇik chandaḥ savitā devatā grīvāḥ | [ŚBM, 10, 3, 2 2.2]
kiṃ chandaḥ kā devatānūkam iti | [ŚBM, 10, 3, 2 3.1]
bṛhatī chando bṛhaspatir devatānūkam | [ŚBM, 10, 3, 2 3.2]
kiṃ chandaḥ kā devatā pakṣāv iti | [ŚBM, 10, 3, 2 4.1]
bṛhadrathantare chando dyāvāpṛthivī devate pakṣau | [ŚBM, 10, 3, 2 4.2]
kiṃ chandaḥ kā devatā madhyam iti | [ŚBM, 10, 3, 2 5.1]
triṣṭup chanda indro devatā madhyam | [ŚBM, 10, 3, 2 5.2]
kiṃ chandaḥ kā devatā śroṇī iti | [ŚBM, 10, 3, 2 6.1]
jagatī chanda ādityo devatā śroṇī | [ŚBM, 10, 3, 2 6.2]
kiṃ chandaḥ kā devatā yasmād idam prāṇād retaḥ sicyata iti | [ŚBM, 10, 3, 2 7.1]
atichandāś chandaḥ prajāpatir devatā | [ŚBM, 10, 3, 2 7.2]
kiṃ chandaḥ kā devatā yo 'yam avāṅ prāṇa iti | [ŚBM, 10, 3, 2 8.1]
yajñāyajñiyaṃ chando vaiśvānaro devatā | [ŚBM, 10, 3, 2 8.2]
kiṃ chandaḥ kā devatorū iti | [ŚBM, 10, 3, 2 9.1]
anuṣṭup chando viśve devā devatorū | [ŚBM, 10, 3, 2 9.2]
kiṃ chandaḥ kā devatāṣṭhīvantāv iti | [ŚBM, 10, 3, 2 10.1]
paṅktiś chando maruto devatāṣṭhīvantau | [ŚBM, 10, 3, 2 10.2]
kiṃ chandaḥ kā devatā pratiṣṭhe iti | [ŚBM, 10, 3, 2 11.1]
dvipadā chando viṣṇur devatā pratiṣṭhe | [ŚBM, 10, 3, 2 11.2]
kiṃ chandaḥ kā devatā prāṇā iti | [ŚBM, 10, 3, 2 12.1]
vichandāś chando vāyur devatā prāṇāḥ | [ŚBM, 10, 3, 2 12.2]
kiṃ chandaḥ kā devatonātiriktānīti | [ŚBM, 10, 3, 2 13.1]
nyūnākṣarā chanda āpo devatonātiriktāni | [ŚBM, 10, 3, 2 13.2]
saiṣātmavidyaiva | [ŚBM, 10, 3, 2 13.3]
etanmayo haivaitā devatā etam ātmānam abhisaṃbhavati | [ŚBM, 10, 3, 2 13.4]
na hātrānyā lokyatāyā āśīr asti | [ŚBM, 10, 3, 2 13.5]
{ŚBM, 10, 3, 3}
dhīro ha śātaparṇeyaḥ mahāśālaṃ jābālam upotsasāda | [ŚBM, 10, 3, 3 1.1]
taṃ hovāca kim mā vidvān upodasada iti | [ŚBM, 10, 3, 3 1.2]
agniṃ vedeti | [ŚBM, 10, 3, 3 1.3]
kam agniṃ vettheti | [ŚBM, 10, 3, 3 1.4]
vācam iti | [ŚBM, 10, 3, 3 1.5]
yas tam agniṃ veda kiṃ sa bhavatīti | [ŚBM, 10, 3, 3 1.6]
vāgmī bhavatīti hovāca nainaṃ vāg jahātīti | [ŚBM, 10, 3, 3 1.7]
vetthāgnim iti hovāca kim eva mā vidvān upodasada iti | [ŚBM, 10, 3, 3 2.1]
agniṃ vedeti | [ŚBM, 10, 3, 3 2.2]
kam agniṃ vettheti | [ŚBM, 10, 3, 3 2.3]
cakṣur iti | [ŚBM, 10, 3, 3 2.4]
yas tam agniṃ veda kiṃ sa bhavatīti | [ŚBM, 10, 3, 3 2.5]
cakṣuṣmān bhavatīti hovāca nainaṃ cakṣur jahātīti | [ŚBM, 10, 3, 3 2.6]
vetthāgnim iti hovāca kim eva mā vidvān upodasada iti | [ŚBM, 10, 3, 3 3.1]
agniṃ vedeti | [ŚBM, 10, 3, 3 3.2]
kam agniṃ vettheti | [ŚBM, 10, 3, 3 3.3]
mana iti | [ŚBM, 10, 3, 3 3.4]
yas tam agniṃ veda kiṃ sa bhavatīti | [ŚBM, 10, 3, 3 3.5]
manasvī bhavatīti hovāca nainam mano jahātīti | [ŚBM, 10, 3, 3 3.6]
vetthāgnim iti hovāca kim eva mā vidvān upodasada iti | [ŚBM, 10, 3, 3 4.1]
agniṃ vedeti | [ŚBM, 10, 3, 3 4.2]
kam agniṃ vettheti | [ŚBM, 10, 3, 3 4.3]
śrotram iti | [ŚBM, 10, 3, 3 4.4]
yas tam agniṃ veda kiṃ sa bhavatīti | [ŚBM, 10, 3, 3 4.5]
śrotravān bhavatīti hovāca nainaṃ śrotraṃ jahātīti | [ŚBM, 10, 3, 3 4.6]
vetthāgnim iti hovāca kim eva mā vidvān upodasada iti | [ŚBM, 10, 3, 3 5.1]
agniṃ vedeti | [ŚBM, 10, 3, 3 5.2]
kam agniṃ vettheti | [ŚBM, 10, 3, 3 5.3]
ya etat sarvam agnis taṃ vedeti | [ŚBM, 10, 3, 3 5.4]
tasmin hokta upāvarurohādhīhi bhos tam agnim iti | [ŚBM, 10, 3, 3 5.5]
sa hovāca prāṇo vāva so 'gniḥ | [ŚBM, 10, 3, 3 6.1]
yadā vai puruṣaḥ svapiti prāṇaṃ tarhi vāg apyeti prāṇaṃ cakṣuḥ prāṇam manaḥ prāṇaṃ śrotram | [ŚBM, 10, 3, 3 6.2]
yadā prabudhyate prāṇād evādhi punar jāyante | [ŚBM, 10, 3, 3 6.3]
ity adhyātmam | [ŚBM, 10, 3, 3 6.4]
athādhidevatam | [ŚBM, 10, 3, 3 7.1]
yā vai sā vāg agnir eva sa | [ŚBM, 10, 3, 3 7.2]
yat tac cakṣur asau sa ādityaḥ | [ŚBM, 10, 3, 3 7.3]
yat tan mana eṣa sa candramāḥ | [ŚBM, 10, 3, 3 7.4]
yat tacchrotraṃ diśa eva tat | [ŚBM, 10, 3, 3 7.5]
atha yaḥ sa prāṇo 'yam eva sa vāyur yo 'yaṃ pavate | [ŚBM, 10, 3, 3 7.6]
yadā vā agnir anugacchati vāyuṃ tarhy anūdvāti | [ŚBM, 10, 3, 3 8.1]
tasmād enam udavāsīd ity āhuḥ | [ŚBM, 10, 3, 3 8.2]
vāyuṃ hy anūdvāti | [ŚBM, 10, 3, 3 8.3]
yadādityo 'stam eti vāyuṃ tarhi praviśati vāyuṃ candramāḥ | [ŚBM, 10, 3, 3 8.4]
vāyau diśaḥ pratiṣṭhitāḥ | [ŚBM, 10, 3, 3 8.5]
vāyor evādhi punar jāyante | [ŚBM, 10, 3, 3 8.6]
sa yadaivaṃvid asmāl lokāt praiti vācaivāgnim apyeti cakṣuṣādityam manasā candraṃ śrotreṇa diśaḥ prāṇena vāyuṃ | [ŚBM, 10, 3, 3 8.7]
sa etanmaya eva bhūtvaitāsāṃ devatānāṃ yāṃ yāṃ kāmayate sā bhūtvelayati | [ŚBM, 10, 3, 3 8.8]
{ŚBM, 10, 3, 4}
śvetaketur hāruṇeyaḥ yakṣyamāṇa āsa | [ŚBM, 10, 3, 4 1.1]
taṃ ha pitovāca kān ṛtvijo 'vṛthā iti | [ŚBM, 10, 3, 4 1.2]
sa hovācāyaṃ nv eva me vaiśvāvasavyo hoteti | [ŚBM, 10, 3, 4 1.3]
taṃ ha papraccha vettha brāhmaṇa vaiśvāvasavya | [ŚBM, 10, 3, 4 1.4]
catvāri mahāntī3 iti | [ŚBM, 10, 3, 4 2.1]
veda bho3 iti hovāca | [ŚBM, 10, 3, 4 2.2]
vettha catvāri mahatām mahāntī3 iti | [ŚBM, 10, 3, 4 2.3]
veda bho3 iti hovāca | [ŚBM, 10, 3, 4 2.4]
vettha catvāri vratāni3 iti | [ŚBM, 10, 3, 4 2.5]
veda bho3 iti hovāca | [ŚBM, 10, 3, 4 2.6]
vettha catvāri vratānāṃ vratānī3 iti | [ŚBM, 10, 3, 4 2.7]
veda bho3 iti hovāca | [ŚBM, 10, 3, 4 2.8]
vettha catvāri kyānī3 iti | [ŚBM, 10, 3, 4 2.9]
veda bho3 iti hovāca | [ŚBM, 10, 3, 4 2.10]
vettha catvāri kyānāṃ kyānī3 iti | [ŚBM, 10, 3, 4 2.11]
veda bho3 iti hovāca | [ŚBM, 10, 3, 4 2.12]
vettha caturo 'rkā3n iti | [ŚBM, 10, 3, 4 2.13]
veda bho3 iti hovāca | [ŚBM, 10, 3, 4 2.14]
vettha caturo 'rkāṇām arkā3n iti | [ŚBM, 10, 3, 4 2.15]
veda bho3 iti hovāca | [ŚBM, 10, 3, 4 2.16]
vetthārkam iti | [ŚBM, 10, 3, 4 3.1]
atha vai no bhavān vakṣyatīti | [ŚBM, 10, 3, 4 3.2]
vetthārkaparṇe iti | [ŚBM, 10, 3, 4 3.3]
atha vai no bhavān vakṣyatīti | [ŚBM, 10, 3, 4 3.4]
vetthārkapuṣpe iti | [ŚBM, 10, 3, 4 3.5]
atha vai no bhavānvakṣyatīti | [ŚBM, 10, 3, 4 3.6]
vetthārkakośyāv iti | [ŚBM, 10, 3, 4 3.7]
atha vai no bhavān vakṣyatīti | [ŚBM, 10, 3, 4 3.8]
vetthārkasamudgāv iti | [ŚBM, 10, 3, 4 3.9]
atha vai no bhavān vakṣyatīti | [ŚBM, 10, 3, 4 3.10]
vetthārkadhānā iti | [ŚBM, 10, 3, 4 3.11]
atha vai no bhavān vakṣyatīti | [ŚBM, 10, 3, 4 3.12]
vetthārkāṣṭhīlām iti | [ŚBM, 10, 3, 4 3.13]
atha vai no bhavān vakṣyatīti | [ŚBM, 10, 3, 4 3.14]
vetthārkamūlam iti | [ŚBM, 10, 3, 4 3.15]
atha vai no bhavān vakṣyatīti | [ŚBM, 10, 3, 4 3.16]
sa ha vai yat tad uvāca vettha catvāri mahānti vettha catvāri mahatāṃ mahāntīty agnir mahāṃs tasya mahato mahad oṣadhayaś ca vanaspatayaś ca | [ŚBM, 10, 3, 4 4.1]
taddhy asyānnam | [ŚBM, 10, 3, 4 4.2]
vāyur mahān | [ŚBM, 10, 3, 4 4.3]
tasya mahato mahad āpaḥ | [ŚBM, 10, 3, 4 4.4]
taddhy asyānnam | [ŚBM, 10, 3, 4 4.5]
ādityo mahān | [ŚBM, 10, 3, 4 4.6]
tasya mahato mahac candramāḥ | [ŚBM, 10, 3, 4 4.7]
taddhy asyānnam | [ŚBM, 10, 3, 4 4.8]
puruṣo mahān | [ŚBM, 10, 3, 4 4.9]
tasya mahato mahat paśavaḥ | [ŚBM, 10, 3, 4 4.10]
taddhy asyānnam | [ŚBM, 10, 3, 4 4.11]
etāny eva catvāri mahānti | [ŚBM, 10, 3, 4 4.12]
etāni catvāri mahatāṃ mahānti | [ŚBM, 10, 3, 4 4.13]
etāny eva catvāri vratāni | [ŚBM, 10, 3, 4 4.14]
etāni catvāri vratānāṃ vratāni | [ŚBM, 10, 3, 4 4.15]
etāny eva catvāri kyāni | [ŚBM, 10, 3, 4 4.16]
etāni catvāri kyānāṃ kyāni | [ŚBM, 10, 3, 4 4.17]
eta eva catvāro 'rkāḥ | [ŚBM, 10, 3, 4 4.18]
ete catvāro 'rkāṇām arkāḥ | [ŚBM, 10, 3, 4 4.19]
atha ha vai yat tad uvāca vetthārkam iti puruṣaṃ haiva tad uvāca | [ŚBM, 10, 3, 4 5.1]
vetthārkaparṇe iti karṇau haiva tad uvāca | [ŚBM, 10, 3, 4 5.2]
vetthārkapuṣpe ity akṣiṇī haiva tad uvāca | [ŚBM, 10, 3, 4 5.3]
vetthārkakośyāv iti nāsike haiva tad uvāca | [ŚBM, 10, 3, 4 5.4]
vetthārkasamudgāv ity oṣṭhau haiva tad uvāca | [ŚBM, 10, 3, 4 5.5]
vetthārkadhānā iti dantān haiva tad uvāca | [ŚBM, 10, 3, 4 5.6]
vetthārkāṣṭhīlām iti jihvāṃ haiva tad uvāca | [ŚBM, 10, 3, 4 5.7]
vetthārkamūlam ity annaṃ haiva tad uvāca | [ŚBM, 10, 3, 4 5.8]
sa eṣo 'gnir arko yat puruṣaḥ | [ŚBM, 10, 3, 4 5.9]
sa yo haitam evam agnim arkam puruṣam upāste 'yam aham agnir arko 'smīti vidyayā haivāsyaiṣa ātmann agnir arkaś cito bhavati | [ŚBM, 10, 3, 4 5.10]
{ŚBM, 10, 3, 5}
ayaṃ vāva yajur yo 'yam pavate | [ŚBM, 10, 3, 5 1.1]
eṣa hi yann evedaṃ sarvaṃ janayati | [ŚBM, 10, 3, 5 1.2]
etaṃ yantam idam anu prajāyate | [ŚBM, 10, 3, 5 1.3]
tasmād vāyur eva yajuḥ | [ŚBM, 10, 3, 5 1.4]
ayam evākāśo jūḥ | [ŚBM, 10, 3, 5 2.1]
yad idam antarikṣam etaṃ hy ākāśam anu javate | [ŚBM, 10, 3, 5 2.2]
tad etad yajur vāyuś cāntarikṣaṃ ca yac ca jūś ca | [ŚBM, 10, 3, 5 2.3]
tasmād yajuḥ | [ŚBM, 10, 3, 5 2.4]
eṣa eva yad eṣa hy eti | [ŚBM, 10, 3, 5 2.5]
tad etad yajur ṛkṣāmayoḥ pratiṣṭhitam | [ŚBM, 10, 3, 5 2.6]
ṛkṣāme vahataḥ | [ŚBM, 10, 3, 5 2.7]
tasmāt samānair evādhvaryur grahaiḥ karma karoti | [ŚBM, 10, 3, 5 2.8]
anyānyanyāni stutaśastrāṇi bhavanti | [ŚBM, 10, 3, 5 2.9]
yathā pūrvābhyāṃ syanttvāparābhyāṃ dhāvayet tādṛk tat | [ŚBM, 10, 3, 5 2.10]
agnir eva puraḥ | [ŚBM, 10, 3, 5 3.1]
agniṃ hi puraskṛtyemāḥ prajā upāsate | [ŚBM, 10, 3, 5 3.2]
āditya eva caraṇam | [ŚBM, 10, 3, 5 3.3]
yadā hy evaiṣa udety athedaṃ sarvaṃ carati | [ŚBM, 10, 3, 5 3.4]
tad etad yajuḥ sapuraścaraṇam adhidevatam | [ŚBM, 10, 3, 5 3.5]
athādhyātmam | [ŚBM, 10, 3, 5 4.1]
prāṇa eva yajuḥ | [ŚBM, 10, 3, 5 4.2]
prāṇo hi yann evedaṃ sarvaṃ janayati | [ŚBM, 10, 3, 5 4.3]
prāṇaṃ yantam idam anu prajāyate | [ŚBM, 10, 3, 5 4.4]
tasmāt prāṇa eva yajuḥ | [ŚBM, 10, 3, 5 4.5]
ayam evākāśo jūr yo 'yam antarātmann ākāśaḥ | [ŚBM, 10, 3, 5 5.1]
etaṃ hy ākāśam anu javate | [ŚBM, 10, 3, 5 5.2]
tad etad yajuḥ prāṇaś cākāśaś ca yac ca jūś ca | [ŚBM, 10, 3, 5 5.3]
tasmād yajuḥ | [ŚBM, 10, 3, 5 5.4]
prāṇa eva yat | [ŚBM, 10, 3, 5 5.5]
prāṇo hy eti | [ŚBM, 10, 3, 5 5.6]
annam eva yajuḥ | [ŚBM, 10, 3, 5 6.1]
annena hi jāyate | [ŚBM, 10, 3, 5 6.2]
annena javate | [ŚBM, 10, 3, 5 6.3]
tad etad yajur anne pratiṣṭhitam | [ŚBM, 10, 3, 5 6.4]
annaṃ vahati | [ŚBM, 10, 3, 5 6.5]
tasmāt samāna eva prāṇe 'nyad anyad annaṃ dhīyate | [ŚBM, 10, 3, 5 6.6]
mana eva puraḥ | [ŚBM, 10, 3, 5 7.1]
mano hi prathamam prāṇānām | [ŚBM, 10, 3, 5 7.2]
cakṣur eva caraṇam | [ŚBM, 10, 3, 5 7.3]
cakṣuṣā hy ayam ātmā carati | [ŚBM, 10, 3, 5 7.4]
tad etad yajuḥ sapuraścaraṇam adhidevataṃ cādhyātmaṃ ca pratiṣṭhitam | [ŚBM, 10, 3, 5 7.5]
sa yo haitad evaṃ yajuḥ sapuraścaraṇam adhidevataṃ cādhyātmaṃ ca pratiṣṭhitaṃ veda | [ŚBM, 10, 3, 5 7.6]
ariṣṭo haivānārtaḥ svasti yajñasyodṛcam aśnute | [ŚBM, 10, 3, 5 8.1]
svānāṃ śreṣṭhaḥ puraetā bhavaty annādo 'dhipatir ya evaṃ veda | [ŚBM, 10, 3, 5 8.2]
ya u haivaṃvidaṃ sveṣu pratipratir bubhūṣati na haivālam bhāryebhyo bhavati | [ŚBM, 10, 3, 5 9.1]
atha ya evaitam anubhavati yo vai tam anu bhāryān bubhūrṣati sa haivālam bhāryebhyo bhavati | [ŚBM, 10, 3, 5 9.2]
tad etaj jyeṣṭham brahma | [ŚBM, 10, 3, 5 10.1]
na hy etasmāt kiṃ cana jyāyo 'sti | [ŚBM, 10, 3, 5 10.2]
jyeṣṭho ha vai śreṣṭhaḥ svānām bhavati ya evaṃ veda | [ŚBM, 10, 3, 5 10.3]
tad etad brahmāpūrvam aparavat | [ŚBM, 10, 3, 5 11.1]
sa yo haitad evam brahmāpūrvam aparavad veda na hāsmāt kaścana śreyānt samāneṣu bhavati | [ŚBM, 10, 3, 5 11.2]
śreyāṃsaḥ śreyāṃso haivāsmād aparapuruṣā jāyante | [ŚBM, 10, 3, 5 11.3]
tasmād yo 'smāj jyāyānt syād diśo 'smāt pūrvā ity upāsīta | [ŚBM, 10, 3, 5 11.4]
tatho hainaṃ na hinasti | [ŚBM, 10, 3, 5 11.5]
tasya vā etasya yajuṣaḥ rasa evopaniṣat | [ŚBM, 10, 3, 5 12.1]
tasmād yāvanmātreṇa yajuṣādhvaryur grahaṃ gṛhṇāti sa ubhe stutaśastre anuvibhavaty ubhe stutaśastre anuvyaśnute | [ŚBM, 10, 3, 5 12.2]
tasmād yāvanmātra ivānnasya rasaḥ sarvam annam avati sarvam annam anuvyeti | [ŚBM, 10, 3, 5 12.3]
tṛptir evāsya gatiḥ | [ŚBM, 10, 3, 5 13.1]
tasmād yadānnasya tṛpyaty atha sa gata iva manyate | [ŚBM, 10, 3, 5 13.2]
ānanda evāsya vijñānam ātmā | [ŚBM, 10, 3, 5 13.3]
ānandātmāno haiva sarve devāḥ | [ŚBM, 10, 3, 5 13.4]
sā haiṣaiva devānām addhāvidyā | [ŚBM, 10, 3, 5 13.5]
sa ha sa na manuṣyo ya evaṃvit | [ŚBM, 10, 3, 5 13.6]
devānāṃ haiva sa ekaḥ | [ŚBM, 10, 3, 5 13.7]
etaddha sma vai tad vidvān priyavrato rauhiṇāyana āha vāyuṃ vāntam ānandas ta ātmeto vā vāhīto veti | [ŚBM, 10, 3, 5 14.1]
sa ha sma tathaiva vāti | [ŚBM, 10, 3, 5 14.2]
tasmād yāṃ deveṣv āśiṣam icched etenaivopatiṣṭhetānando va ātmāsau me kāmaḥ sa me samṛdhyatām iti | [ŚBM, 10, 3, 5 14.3]
saṃ haivāsmai sa kāma ṛdhyate yatkāmo bhavati | [ŚBM, 10, 3, 5 14.4]
etāṃ ha vai tṛptim etāṃ gatim etam ānandam etam ātmānam abhisaṃbhavati ya evaṃ veda | [ŚBM, 10, 3, 5 14.5]
tad etad yajur upāṃśv aniruktam | [ŚBM, 10, 3, 5 15.1]
prāṇo vai yajuḥ | [ŚBM, 10, 3, 5 15.2]
upāṃśvāyatano vai prāṇaḥ | [ŚBM, 10, 3, 5 15.3]
tad ya enaṃ nirbruvantam brūyād aniruktāṃ devatāṃ niravocat prāṇa enaṃ hāsyatīti tathā haiva syāt | [ŚBM, 10, 3, 5 15.4]
tasya ha yo niruktam āvirbhāvaṃ veda āvirbhavati kīrtyā yaśasā | [ŚBM, 10, 3, 5 16.1]
upāṃśu yajuṣādhvaryur grahaṃ gṛhṇāti | [ŚBM, 10, 3, 5 16.2]
gṛhītaḥ sanna āvirbhavati | [ŚBM, 10, 3, 5 16.3]
upāṃśu yajuṣāgniṃ cinoti | [ŚBM, 10, 3, 5 16.4]
citaḥ saṃcita āvirbhavati | [ŚBM, 10, 3, 5 16.5]
upāṃśu yajuṣā havir nirvapati | [ŚBM, 10, 3, 5 16.6]
śṛtaṃ niṣṭhitam āvirbhavati | [ŚBM, 10, 3, 5 16.7]
evaṃ yat kiṃ copāṃśu karoti kṛtaṃ niṣṭhitam āvirbhavati | [ŚBM, 10, 3, 5 16.8]
tasya ha ya etam evaṃ niruktam āvirbhāvaṃ vedāvirbhavati kīrtyā yaśasā brahmavarcasena | [ŚBM, 10, 3, 5 16.9]
kṣipra u haivāvidaṃ gacchati | [ŚBM, 10, 3, 5 16.10]
sa ha yajur eva bhavati | [ŚBM, 10, 3, 5 16.11]
yajuṣainam ācakṣate | [ŚBM, 10, 3, 5 16.12]
{ŚBM, 10, 4, 1}
prajāpatiṃ visrastam yatra devāḥ samaskurvaṃs tam ukhāyāṃ yonau reto bhūtam asiñcan | [ŚBM, 10, 4, 1 1.1]
yonir vā ukhā | [ŚBM, 10, 4, 1 1.2]
tasmā etat saṃvatsare 'nnaṃ samaskurvan yo 'yam agniś citaḥ | [ŚBM, 10, 4, 1 1.3]
tad ātmanā paryadadhuḥ | [ŚBM, 10, 4, 1 1.4]
tad ātmanā parihitam ātmaivābhavat | [ŚBM, 10, 4, 1 1.5]
tasmād annam ātmanā parihitam ātmaiva bhavati | [ŚBM, 10, 4, 1 1.6]
tathaivaitad yajamānaḥ ātmānam ukhāyāṃ yonau reto bhūtaṃ siñcati | [ŚBM, 10, 4, 1 2.1]
yonir vā ukhā | [ŚBM, 10, 4, 1 2.2]
tasmā etat saṃvatsare 'nnaṃ saṃskaroti yo 'yam agniś citaḥ | [ŚBM, 10, 4, 1 2.3]
tad ātmanā paridadhāti | [ŚBM, 10, 4, 1 2.4]
tad ātmanā parihitam ātmaiva bhavati | [ŚBM, 10, 4, 1 2.5]
tasmād annam ātmanā parihitam ātmaiva bhavati | [ŚBM, 10, 4, 1 2.6]
taṃ nidadhāti vauṣaḍ iti | [ŚBM, 10, 4, 1 3.1]
vaug iti vā eṣa ṣaḍ itīdaṃ ṣaṭcitikam annam | [ŚBM, 10, 4, 1 3.2]
kṛtvāsmā apidadhāty ātmasaṃmitam | [ŚBM, 10, 4, 1 3.3]
yad u vā ātmasaṃmitam annaṃ tad avati tan na hinasti | [ŚBM, 10, 4, 1 3.4]
yad bhūyo hinasti tad yat kanīyo na tad avati | [ŚBM, 10, 4, 1 3.5]
sa eṣa evārkaḥ yam etam atrāgnim āharanti | [ŚBM, 10, 4, 1 4.1]
tasyaitad annaṃ kyaṃ yo 'yam agniś citaḥ | [ŚBM, 10, 4, 1 4.2]
tad arkyaṃ yajuṣṭaḥ | [ŚBM, 10, 4, 1 4.3]
eṣa eva mahān | [ŚBM, 10, 4, 1 4.4]
tasyaitad annaṃ vrataṃ | [ŚBM, 10, 4, 1 4.5]
tan mahāvrataṃ sāmataḥ | [ŚBM, 10, 4, 1 4.6]
eṣa u evok | [ŚBM, 10, 4, 1 4.7]
tasyaitad annaṃ tham | [ŚBM, 10, 4, 1 4.8]
tad uktham ṛktaḥ | [ŚBM, 10, 4, 1 4.9]
tad etad ekaṃ sat tredhākhyāyate | [ŚBM, 10, 4, 1 4.10]
athendrāgnī vā asṛjyetām brahma ca kṣatraṃ ca | [ŚBM, 10, 4, 1 5.1]
agnir eva brahmendraḥ kṣatram | [ŚBM, 10, 4, 1 5.2]
tau sṛṣṭau nānaivāstām | [ŚBM, 10, 4, 1 5.3]
tāv abrūtāṃ na vā itthaṃ santau śakṣyāvaḥ prajāḥ prajanayitum | [ŚBM, 10, 4, 1 5.4]
ekaṃ rūpam ubhāv asāveti | [ŚBM, 10, 4, 1 5.5]
tāv ekaṃ rūpam ubhāv abhavatām | [ŚBM, 10, 4, 1 5.6]
tau yau tāv indrāgnī etau tau rukmaś ca puruṣaś ca | [ŚBM, 10, 4, 1 6.1]
rukma evendraḥ puruṣo 'gniḥ | [ŚBM, 10, 4, 1 6.2]
tau hiraṇmayau bhavataḥ | [ŚBM, 10, 4, 1 6.3]
jyotir vai hiraṇyam | [ŚBM, 10, 4, 1 6.4]
jyotir indrāgnī | [ŚBM, 10, 4, 1 6.5]
amṛtaṃ hiraṇyam | [ŚBM, 10, 4, 1 6.6]
amṛtam indrāgnī | [ŚBM, 10, 4, 1 6.7]
tāv etāv indrāgnī eva cinvanti | [ŚBM, 10, 4, 1 7.1]
yaddhi kiṃ caiṣṭakam agnir eva tat | [ŚBM, 10, 4, 1 7.2]
tasmāt tad agninā pacanti | [ŚBM, 10, 4, 1 7.3]
yaddhi kiṃ cāgninā pacanty agnir eva tat | [ŚBM, 10, 4, 1 7.4]
atha yat purīṣaṃ sa indraḥ | [ŚBM, 10, 4, 1 7.5]
tasmāt tad agninā na pacanti | [ŚBM, 10, 4, 1 7.6]
ned agnir evāsan nendra iti | [ŚBM, 10, 4, 1 7.7]
tasmād etāv indrāgnī eva citau | [ŚBM, 10, 4, 1 7.8]
atha yaś cite 'gnir nidhīyate tad ekaṃ rūpam ubhau bhavataḥ | [ŚBM, 10, 4, 1 8.1]
tasmāt tāv etenaiva rūpeṇemāḥ prajāḥ prajanayataḥ | [ŚBM, 10, 4, 1 8.2]
saiṣaikaiveṣṭakāgnir eva | [ŚBM, 10, 4, 1 8.3]
tām eṣa sarvo 'gnir abhisaṃpadyate | [ŚBM, 10, 4, 1 8.4]
saiveṣṭakāsampat | [ŚBM, 10, 4, 1 8.5]
tad etad ekam evākṣaraṃ vaug iti | [ŚBM, 10, 4, 1 8.6]
tad eṣa sarvo 'gnir abhisaṃpadyate | [ŚBM, 10, 4, 1 8.7]
saivākṣarasampat | [ŚBM, 10, 4, 1 8.8]
taddhaitat paśyann ṛṣir abhyanūvāda bhūtam bhaviṣyat prastaumi mahad brahmaikam akṣaram bahu brahmaikam akṣaram iti | [ŚBM, 10, 4, 1 9.1]
etaddhy evākṣaraṃ sarve devāḥ sarvāṇi bhūtāny abhisaṃpadyante | [ŚBM, 10, 4, 1 9.2]
tad etad brahma ca kṣatraṃ ca | [ŚBM, 10, 4, 1 9.3]
agnir eva brahmendraḥ kṣatram | [ŚBM, 10, 4, 1 9.4]
indrāgnī vai viśve devāḥ | [ŚBM, 10, 4, 1 9.5]
viḍ u viśve devāḥ | [ŚBM, 10, 4, 1 9.6]
tad etad brahma kṣatraṃ viṭ | [ŚBM, 10, 4, 1 9.7]
etaddha sma vai tad vidvāñchyāparṇaḥ sāyakāyana āha yad vai ma idaṃ karma samāpsyata mamaiva prajā salvānāṃ rājāno 'bhaviṣyan mama brāhmaṇā mama vaiśyāḥ | [ŚBM, 10, 4, 1 10.1]
yat tu ma etāvat karmaṇaḥ samāpi tena ma ubhayathā salvān prajātirekṣyata iti | [ŚBM, 10, 4, 1 10.2]
sa eṣa eva śrīr eṣa yaśa eṣo 'nnādaḥ | [ŚBM, 10, 4, 1 10.3]
etaddha vai tacchāṇḍilyaḥ vāmakakṣāyaṇāya procyovāca śrīmān yaśasvy annādo bhaviṣyasīti | [ŚBM, 10, 4, 1 11.1]
śrīmān ha vai yaśasvy annādo bhavati ya evaṃ veda | [ŚBM, 10, 4, 1 11.2]
sa eṣo 'gniḥ prajāpatir eva | [ŚBM, 10, 4, 1 12.1]
te devā etam agnim prajāpatiṃ saṃskṛtyāthāsmā etat saṃvatsare 'nnaṃ samaskurvan ya eṣa mahāvratīyo grahaḥ | [ŚBM, 10, 4, 1 12.2]
tam adhvaryur graheṇa gṛhṇāti | [ŚBM, 10, 4, 1 13.1]
yad gṛhṇāti tasmād grahaḥ | [ŚBM, 10, 4, 1 13.2]
tasminn udgātā mahāvratena rasaṃ dadhāti | [ŚBM, 10, 4, 1 13.3]
sarvāṇi haitāni sāmāni yan mahāvratam | [ŚBM, 10, 4, 1 13.4]
tad asmint sarvaiḥ sāmabhī rasaṃ dadhāti | [ŚBM, 10, 4, 1 13.5]
tasmin hotā mahatokthena rasaṃ dadhāti | [ŚBM, 10, 4, 1 13.6]
sarvā haitā ṛco yan mahad uktham | [ŚBM, 10, 4, 1 13.7]
tad asmint sarvābhir ṛgbhī rasaṃ dadhāti | [ŚBM, 10, 4, 1 13.8]
te yadā stuvate yadānuśaṃsati athāsminn etaṃ vaṣaṭkṛte juhoti | [ŚBM, 10, 4, 1 14.1]
vaug iti vā eṣa ṣaḍ itīdaṃ ṣaḍvidham annam | [ŚBM, 10, 4, 1 14.2]
kṛtvāsmā apidadhāty ātmasaṃmitam | [ŚBM, 10, 4, 1 14.3]
yad u vā ātmasaṃmitam annaṃ tad avati tan na hinasti | [ŚBM, 10, 4, 1 14.4]
yad bhūyo hinasti tad yat kanīyo na tad avati | [ŚBM, 10, 4, 1 14.5]
sa eṣa evārkaḥ yo 'yam agniś citaḥ | [ŚBM, 10, 4, 1 15.1]
tasyaitad annaṃ kyam eṣa mahāvratīyo grahaḥ | [ŚBM, 10, 4, 1 15.2]
tad arkyaṃ yajuṣṭaḥ | [ŚBM, 10, 4, 1 15.3]
eṣa eva mahān | [ŚBM, 10, 4, 1 15.4]
tasyaitad annaṃ vratam | [ŚBM, 10, 4, 1 15.5]
tan mahāvrataṃ sāmataḥ | [ŚBM, 10, 4, 1 15.6]
eṣa u evok | [ŚBM, 10, 4, 1 15.7]
tadannaṃ tham | [ŚBM, 10, 4, 1 15.8]
tad uktham ṛktaḥ | [ŚBM, 10, 4, 1 15.9]
tad etad ekaṃ sat tredhākhyāyate | [ŚBM, 10, 4, 1 15.10]
sa eṣa saṃvatsaraḥ prajāpatir agniḥ | [ŚBM, 10, 4, 1 16.1]
tasyārdham eva sāvitrāṇy ardhaṃ vaiśvakarmaṇāni | [ŚBM, 10, 4, 1 16.2]
aṣṭāv evāsya kalāḥ sāvitrāṇy aṣṭau vaiśvakarmaṇāni | [ŚBM, 10, 4, 1 16.3]
atha yad etad antareṇa karma kriyate sa eva saptadaśaḥ prajāpatiḥ | [ŚBM, 10, 4, 1 16.4]
yo vai kalā manuṣyāṇām akṣaraṃ tad devānām | [ŚBM, 10, 4, 1 16.5]
tad vai lometi dve akṣare tvag iti dve asṛg iti dve meda iti dve māṃsam iti dve snāveti dve asthīti dve majjeti dve | [ŚBM, 10, 4, 1 17.1]
tāḥ ṣoḍaśa kalāḥ | [ŚBM, 10, 4, 1 17.2]
atha ya etad antareṇa prāṇaḥ saṃcarati sa eva saptadaśaḥ prajāpatiḥ | [ŚBM, 10, 4, 1 17.3]
tasmā etasmai prāṇāya etāḥ ṣoḍaśa kalā annam abhiharanti | [ŚBM, 10, 4, 1 18.1]
tā yadānabhihartuṃ dhriyante 'thaitā eva jagdhvotkrāmati | [ŚBM, 10, 4, 1 18.2]
tasmād u haitad aśiśiṣatas tṛpram iva bhavati prāṇair adyamānasya | [ŚBM, 10, 4, 1 18.3]
tasmād u haitad upatāpī kṛśa iva bhavati | [ŚBM, 10, 4, 1 18.4]
prāṇair hi jagdho bhavati | [ŚBM, 10, 4, 1 18.5]
tasmā etasmai saptadaśāya prajāpataye etat saptadaśam annaṃ samaskurvan ya eṣa saumyo 'dhvaraḥ | [ŚBM, 10, 4, 1 19.1]
atha yā asya tāḥ ṣoḍaśa kalā ete te ṣoḍaśartvijaḥ | [ŚBM, 10, 4, 1 19.2]
tasmān na saptadaśam ṛtvijaṃ kurvīta ned atirecayānīti | [ŚBM, 10, 4, 1 19.3]
atha ya evātra raso yā āhutayo hūyante tad eva saptadaśam annam | [ŚBM, 10, 4, 1 19.4]
te yadā stuvate yadānuśaṃsati athāsminn etaṃ vaṣaṭkṛte juhoti | [ŚBM, 10, 4, 1 20.1]
vaug iti vā eṣa ṣaḍ itīdaṃ ṣaḍvidham annam | [ŚBM, 10, 4, 1 20.2]
kṛtvāsmā apidadhāty ātmasaṃmitam | [ŚBM, 10, 4, 1 20.3]
yad u vā ātmasaṃmitam annaṃ tad avati tan na hinasti | [ŚBM, 10, 4, 1 20.4]
yad bhūyo hinasti tat | [ŚBM, 10, 4, 1 20.5]
yat kanīyo na tad avati | [ŚBM, 10, 4, 1 20.6]
sa eṣa evārkaḥ yo 'yam agniś citaḥ | [ŚBM, 10, 4, 1 21.1]
tasyaitad annaṃ kyam eṣa saumyo 'dhvaraḥ | [ŚBM, 10, 4, 1 21.2]
tad arkyaṃ yajuṣṭaḥ | [ŚBM, 10, 4, 1 21.3]
eṣa eva mahān | [ŚBM, 10, 4, 1 21.4]
tasyaitad annaṃ vratam | [ŚBM, 10, 4, 1 21.5]
tan mahāvrataṃ sāmataḥ | [ŚBM, 10, 4, 1 21.6]
eṣa u evok | [ŚBM, 10, 4, 1 21.7]
tasyaitad annaṃ tham | [ŚBM, 10, 4, 1 21.8]
tad uktham ṛktaḥ | [ŚBM, 10, 4, 1 21.9]
tad etad ekaṃ sat tredhākhyāyate | [ŚBM, 10, 4, 1 21.10]
sa etenānnena sahordhva udakrāmat | [ŚBM, 10, 4, 1 21.11]
sa yaḥ sa udakrāmad asau sa ādityaḥ | [ŚBM, 10, 4, 1 21.12]
atha yena tenānnena sahodakrāmad eṣa sa candramāḥ | [ŚBM, 10, 4, 1 21.13]
sa eṣa evārko ya eṣa tapati | [ŚBM, 10, 4, 1 22.1]
tasyaitad annaṃ kyam eṣa candramāḥ | [ŚBM, 10, 4, 1 22.2]
tad arkyaṃ yajuṣṭaḥ | [ŚBM, 10, 4, 1 22.3]
eṣa eva mahān | [ŚBM, 10, 4, 1 22.4]
tasyaitad annaṃ vratam | [ŚBM, 10, 4, 1 22.5]
tan mahāvrataṃ sāmataḥ | [ŚBM, 10, 4, 1 22.6]
eṣa u evok | [ŚBM, 10, 4, 1 22.7]
tasyaitad annaṃ tham | [ŚBM, 10, 4, 1 22.8]
tad uktham ṛktaḥ | [ŚBM, 10, 4, 1 22.9]
tad etad ekaṃ sat tredhākhyāyate | [ŚBM, 10, 4, 1 22.10]
ity adhidevatam | [ŚBM, 10, 4, 1 22.11]
athādhyātmam | [ŚBM, 10, 4, 1 23.1]
prāṇo vā arkaḥ | [ŚBM, 10, 4, 1 23.2]
tasyānnam eva kyam | [ŚBM, 10, 4, 1 23.3]
tad arkyaṃ yajuṣṭaḥ | [ŚBM, 10, 4, 1 23.4]
prāṇa eva mahān | [ŚBM, 10, 4, 1 23.5]
tasyānnam eva vratam | [ŚBM, 10, 4, 1 23.6]
tan mahāvrataṃ sāmataḥ | [ŚBM, 10, 4, 1 23.7]
prāṇa u evok | [ŚBM, 10, 4, 1 23.8]
tasyānnam eva tham | [ŚBM, 10, 4, 1 23.9]
tad uktham ṛktaḥ | [ŚBM, 10, 4, 1 23.10]
tad etad ekaṃ sat tredhākhyāyate | [ŚBM, 10, 4, 1 23.11]
sa eṣa evaiṣo 'dhidevatam ayam adhyātmam | [ŚBM, 10, 4, 1 23.12]
{ŚBM, 10, 4, 2}
saṃvatsaro vai prajāpatir agniḥ somo rājā candramāḥ | [ŚBM, 10, 4, 2 1.1]
sa ha svayam evātmānam proce yajñavacase rājastambāyanāya yāvanti vāva me jyotīṃṣi tāvatyo ma iṣṭakā iti | [ŚBM, 10, 4, 2 1.2]
tasya vā etasya saṃvatsarasya prajāpateḥ sapta ca śatāni viṃśatiś cāhorātrāṇi jyotīṃṣi tā iṣṭakāḥ ṣaṣṭiś ca trīṇi ca śatāṇi pariśritaḥ ṣaṣṭiś ca trīṇi ca śatāni yajuṣmatyaḥ | [ŚBM, 10, 4, 2 2.1]
so 'yaṃ saṃvatsaraḥ prajāpatiḥ sarvāṇi bhūtāni sasṛje yac ca prāṇi yac cāprāṇam ubhayān devamanuṣyān | [ŚBM, 10, 4, 2 2.2]
sa sarvāṇi bhūtāni sṛṣṭvā riricāna iva mene | [ŚBM, 10, 4, 2 2.3]
sa mṛtyor bibhayāṃcakāra | [ŚBM, 10, 4, 2 2.4]
sa hekṣāṃcakre kathaṃ nv aham imāni sarvāṇi bhūtāni punar ātmann āvapeya punar ātman dadhīya | [ŚBM, 10, 4, 2 3.1]
kathaṃ nv aham evaiṣāṃ sarveṣām bhūtānām punar ātmā syām iti | [ŚBM, 10, 4, 2 3.2]
sa dvedhātmānaṃ vyauhat | [ŚBM, 10, 4, 2 4.1]
ṣaṣṭiś ca trīṇi ca śatāny anyatarasyeṣṭakā abhavann evam anyatarasya | [ŚBM, 10, 4, 2 4.2]
sa na vyāpnot | [ŚBM, 10, 4, 2 4.3]
trīn ātmano 'kuruta | [ŚBM, 10, 4, 2 5.1]
tisras tisro'śītaya ekaikasyeṣṭakā abhavan | [ŚBM, 10, 4, 2 5.2]
sa naiva vyāpnot | [ŚBM, 10, 4, 2 5.3]
catura ātmano 'kuruta aśītiśateṣṭakān | [ŚBM, 10, 4, 2 6.1]
sa naiva vyāpnot | [ŚBM, 10, 4, 2 6.2]
pañcātmano 'kuruta | [ŚBM, 10, 4, 2 7.1]
catuścatvāriṃśaṃ śatam ekaikasyeṣṭakā abhavan | [ŚBM, 10, 4, 2 7.2]
sa naiva vyāpnot | [ŚBM, 10, 4, 2 7.3]
ṣaḍ ātmano 'kuruta viṃśatiśateṣṭakān | [ŚBM, 10, 4, 2 8.1]
sa naiva vyāpnot | [ŚBM, 10, 4, 2 8.2]
na saptadhā vyabhavat | [ŚBM, 10, 4, 2 8.3]
aṣṭāv ātmano 'kuruta navatīṣṭakān | [ŚBM, 10, 4, 2 9.1]
sa naiva vyāpnot | [ŚBM, 10, 4, 2 9.2]
navātmano 'kuruta aśītīṣṭakān | [ŚBM, 10, 4, 2 10.1]
sa naiva vyāpnot | [ŚBM, 10, 4, 2 10.2]
daśātmano 'kuruta dvāsaptatīṣṭakān | [ŚBM, 10, 4, 2 11.1]
sa naiva vyāpnot | [ŚBM, 10, 4, 2 11.2]
naikādaśadhā vyabhavat | [ŚBM, 10, 4, 2 11.3]
dvādaśātmano 'kuruta ṣaṣṭīṣṭakān | [ŚBM, 10, 4, 2 12.1]
sa naiva vyāpnot | [ŚBM, 10, 4, 2 12.2]
na trayodaśadhā vyabhavan na caturdaśadhā | [ŚBM, 10, 4, 2 12.3]
pañcadaśātmano 'kuruta aṣṭācatvāriṃśadiṣṭakān | [ŚBM, 10, 4, 2 13.1]
sa naiva vyāpnot | [ŚBM, 10, 4, 2 13.2]
ṣoḍaśātmano 'kuruta pañcacatvāriṃśadiṣṭakān | [ŚBM, 10, 4, 2 14.1]
sa naiva vyāpnot | [ŚBM, 10, 4, 2 14.2]
na saptadaśadhā vyabhavat | [ŚBM, 10, 4, 2 14.3]
aṣṭādaśātmano 'kuruta catvāriṃśadiṣṭakān | [ŚBM, 10, 4, 2 15.1]
sa naiva vyāśnot | [ŚBM, 10, 4, 2 15.2]
naikāṃ na viṃśatidhā vyabhavat | [ŚBM, 10, 4, 2 15.3]
viṃśatim ātmano 'kuruta ṣaṭtriṃśadiṣṭakān | [ŚBM, 10, 4, 2 16.1]
sa naiva vyāpnot | [ŚBM, 10, 4, 2 16.2]
naikaviṃśatidhā vyabhavan na dvāviṃśatidhā na trayoviṃśatidhā | [ŚBM, 10, 4, 2 16.3]
caturviṃśatim ātmano 'kuruta triṃśadiṣṭakān | [ŚBM, 10, 4, 2 17.1]
so 'trātiṣṭhata pañcadaśe vyūhe | [ŚBM, 10, 4, 2 17.2]
tad yat pañcadaśe vyūhe 'tiṣṭhata tasmāt pañcadaśāpūryamāṇasya rūpāṇi pañcadaśāpakṣīyamāṇasya | [ŚBM, 10, 4, 2 17.3]
atha yac caturviṃśatim ātmano 'kuruta tasmāc caturviṃśatyardhamāsaḥ saṃvatsaraḥ | [ŚBM, 10, 4, 2 18.1]
sa etaiś caturviṃśatyā triṃśadiṣṭakair ātmabhir na vyabhavat | [ŚBM, 10, 4, 2 18.2]
sa pañcadaśāhno rūpāṇy apaśyad ātmanas tanvo muhūrtāṃl lokampṛṇāḥ pañcadaśaiva rātreḥ | [ŚBM, 10, 4, 2 18.3]
tad yan muhu trāyante tasmān muhūrtāḥ | [ŚBM, 10, 4, 2 18.4]
atha yat kṣudrāḥ santa imāṃl lokān āpūrayanti tasmāl lokampṛṇāḥ | [ŚBM, 10, 4, 2 18.5]
eṣa vā idaṃ sarvam pacati ahorātrair ardhamāsair māsair ṛtubhiḥ saṃvatsareṇa | [ŚBM, 10, 4, 2 19.1]
tad amunā pakvam ayam pacati | [ŚBM, 10, 4, 2 19.2]
pakvasya pakteti ha smāha bhāradvājo 'gnim amunā hi pakvam ayam pacatīti | [ŚBM, 10, 4, 2 19.3]
tāni saṃvatsare daśa ca sahasrāṇy aṣṭau ca śatāni samapadyanta | [ŚBM, 10, 4, 2 20.1]
so'trātiṣṭhata daśasu ca sahasreṣv aṣṭāsu ca śateṣu | [ŚBM, 10, 4, 2 20.2]
atha sarvāṇi bhūtāni paryaikṣat | [ŚBM, 10, 4, 2 21.1]
sa trayyām eva vidyāyāṃ sarvāṇi bhūtāny apaśyat | [ŚBM, 10, 4, 2 21.2]
atra hi sarveṣāṃ chandasām ātmā sarveṣāṃ stomānāṃ sarveṣām prāṇānāṃ sarveṣāṃ devānām | [ŚBM, 10, 4, 2 21.3]
etad vā asti | [ŚBM, 10, 4, 2 21.4]
etaddhy amṛtam | [ŚBM, 10, 4, 2 21.5]
yaddhy amṛtaṃ taddhy asti | [ŚBM, 10, 4, 2 21.6]
etad u tad yan martyam | [ŚBM, 10, 4, 2 21.7]
sa aikṣata prajāpatiḥ trayyāṃ vāva vidyāyāṃ sarvāṇi bhūtāni | [ŚBM, 10, 4, 2 22.1]
hanta trayīm eva vidyām ātmānam abhisaṃskaravā iti | [ŚBM, 10, 4, 2 22.2]
sa ṛco vyauhad dvādaśa bṛhatīsahasrāṇi | [ŚBM, 10, 4, 2 23.1]
etāvatyo harco yāḥ prajāpatisṛṣṭāḥ | [ŚBM, 10, 4, 2 23.2]
tās triṃśattame vyūhe paṅktiṣv atiṣṭhanta | [ŚBM, 10, 4, 2 23.3]
tā yat triṃśattame vyūhe 'tiṣṭhanta tasmāt triṃśan māsasya rātrayaḥ | [ŚBM, 10, 4, 2 23.4]
atha yat paṅktiṣu tasmāt pāṅktaḥ prajāpatiḥ | [ŚBM, 10, 4, 2 23.5]
tā aṣṭāśataṃ śatāni paṅktayo 'bhavan | [ŚBM, 10, 4, 2 23.6]
athetarau vedau vyauhad dvādaśaiva bṛhatīsahasrāṇy aṣṭau yajuṣāṃ catvāri sāmnām | [ŚBM, 10, 4, 2 24.1]
etāvaddhaitayor vedayor yat prajāpatisṛṣṭam | [ŚBM, 10, 4, 2 24.2]
tau triṃśattame vyūhe paṅktiṣv atiṣṭhetām | [ŚBM, 10, 4, 2 24.3]
tau yat triṃśattame vyūhe 'tiṣṭhetāṃ tasmāt triṃśan māsasya rātrayaḥ | [ŚBM, 10, 4, 2 24.4]
atha yat paṅktiṣu tasmāt pāṅktaḥ prajāpatiḥ | [ŚBM, 10, 4, 2 24.5]
tā aṣṭāśatam eva śatāni paṅktayo 'bhavan | [ŚBM, 10, 4, 2 24.6]
te sarve trayo vedāḥ daśa ca sahasrāṇy aṣṭau ca śatāny aśītīnām abhavan | [ŚBM, 10, 4, 2 25.1]
sa muhūrtena muhūrtenāśītim āpnot | [ŚBM, 10, 4, 2 25.2]
muhūrtena muhūrtenāśītiḥ samapadyata | [ŚBM, 10, 4, 2 25.3]
sa eṣu triṣu lokeṣūkhāyām yonau reto bhūtam ātmānam asiñcac chandomayaṃ stomamayam prāṇamayaṃ devatāmayam | [ŚBM, 10, 4, 2 26.1]
tasyārdhamāse prathama ātmā samaskriyata davīyasi paro davīyasi paraḥ | [ŚBM, 10, 4, 2 26.2]
saṃvatsara eva sarvaḥ kṛtsnaḥ samaskriyata | [ŚBM, 10, 4, 2 26.3]
tad yat pariśritam upādhatta tad rātrim upādhatta tad anu pañcadaśa muhūrtān muhūrtān anu pañcadaśāśītīḥ | [ŚBM, 10, 4, 2 27.1]
atha yad yajuṣmatīm upādhatta tad ahar upādhatta tad anu pañcadaśa muhūrtān muhūrtān anu pañcadaśāśītīḥ | [ŚBM, 10, 4, 2 27.2]
evam etāṃ trayīṃ vidyām ātmann āvapatātmann akuruta | [ŚBM, 10, 4, 2 27.3]
so 'traiva sarveṣāṃ bhūtānām ātmābhavac chandomaya stomamayaḥ prāṇamayo devatāmayaḥ | [ŚBM, 10, 4, 2 27.4]
sa etanmaya eva bhūtvordhva udakrāmat | [ŚBM, 10, 4, 2 27.5]
sa yaḥ sa udakrāmad eṣa sa candramāḥ | [ŚBM, 10, 4, 2 27.6]
tasyaiṣā pratiṣṭhā ya eṣa tapati | [ŚBM, 10, 4, 2 28.1]
etasmād evādhyacīyataitasminn adhyacīyata | [ŚBM, 10, 4, 2 28.2]
ātmana evainaṃ tan niramimītātmanaḥ prājanayat | [ŚBM, 10, 4, 2 28.3]
sa yad agniṃ ceṣyamāṇo dīkṣate yathaiva tat prajāpatir eṣu triṣu lokeṣūkhāyāṃ yonau reto bhūtam ātmānam asiñcad evam evaiṣa etad ātmānam ukhāyāṃ yonau reto bhūtaṃ siñcati chandomayaṃ stomamayam prāṇamayaṃ devatāmayam | [ŚBM, 10, 4, 2 29.1]
tasyārdhamāse prathama ātmā saṃskriyate davīyasi paro davīyasi paraḥ | [ŚBM, 10, 4, 2 29.2]
saṃvatsara eva sarvaḥ kṛtsnaḥ saṃskriyate | [ŚBM, 10, 4, 2 29.3]
tad yat pariśritam upadhatte tad rātrim upadhatte tad anu pañcadaśa muhūrtān muhūrtān anu pañcadaśāśītīḥ | [ŚBM, 10, 4, 2 30.1]
atha yad yajuṣmatīm upadhatte tad ahar upadhatte tad anu pañcadaśa muhūrtān muhūrtān anu pañcadaśāśītīḥ | [ŚBM, 10, 4, 2 30.2]
evam etāṃ trayīṃ vidyām ātmann āvapata ātman kurute | [ŚBM, 10, 4, 2 30.3]
so 'traiva sarveṣām bhūtānām ātmā bhavati chandomaya stomamayaḥ prāṇamayo devatāmayaḥ | [ŚBM, 10, 4, 2 30.4]
sa etanmaya eva bhūtvordhva utkrāmati | [ŚBM, 10, 4, 2 30.5]
tasyaiṣā pratiṣṭhā ya eṣa tapati | [ŚBM, 10, 4, 2 31.1]
etasmād v evādhicīyata etasminn adhicīyate | [ŚBM, 10, 4, 2 31.2]
ātmana evainaṃ tan nirmimīta ātmanaḥ prajanayati | [ŚBM, 10, 4, 2 31.3]
sa yadaivaṃvid asmāl lokāt praity athaitam evātmānam abhisaṃbhavati chandomayaṃ prāṇamayaṃ devatāmayam | [ŚBM, 10, 4, 2 31.4]
sa etanmaya eva bhūtvordhva utkrāmati ya evaṃ vidvān etat karma kurute yo vaitad evaṃ veda | [ŚBM, 10, 4, 2 31.5]
{ŚBM, 10, 4, 3}
eṣa vai mṛtyur yat saṃvatsaraḥ | [ŚBM, 10, 4, 3 1.1]
eṣa hi martyānām ahorātrābhyām āyuḥ kṣiṇoti | [ŚBM, 10, 4, 3 1.2]
atha mriyante | [ŚBM, 10, 4, 3 1.3]
tasmād eṣa eva mṛtyuḥ | [ŚBM, 10, 4, 3 1.4]
sa yo haitam mṛtyuṃ saṃvatsaraṃ veda na hāsyaiṣa purā jaraso 'horātrābhyām āyuḥ kṣiṇoti | [ŚBM, 10, 4, 3 1.5]
sarvaṃ haivāyur eti | [ŚBM, 10, 4, 3 1.6]
eṣa u evāntakaḥ | [ŚBM, 10, 4, 3 2.1]
eṣa hi martyānām ahorātrābhyām āyuṣo 'ntaṃ gacchati | [ŚBM, 10, 4, 3 2.2]
atha mriyante | [ŚBM, 10, 4, 3 2.3]
tasmād eṣa evāntakaḥ | [ŚBM, 10, 4, 3 2.4]
sa yo haitam antakam mṛtyuṃ saṃvatsaraṃ veda na hāsyaiṣa purā jaraso 'horātrābhyām āyuṣo 'ntaṃ gacchati | [ŚBM, 10, 4, 3 2.5]
sarvaṃ haivāyur eti | [ŚBM, 10, 4, 3 2.6]
te devāḥ etasmād antakān mṛtyoḥ saṃvatsarāt prajāpater bibhayāṃcakrur yad vai no 'yam ahorātrābhyām āyuṣo 'ntaṃ na gacched iti | [ŚBM, 10, 4, 3 3.1]
ta etān yajñakratūṃs tenire agnihotraṃ darśapūrṇamāsau cāturmāsyāni paśubandhaṃ saumyam adhvaram | [ŚBM, 10, 4, 3 4.1]
ta etair yajñakratubhir yajamānā nāmṛtatvam ānaśire | [ŚBM, 10, 4, 3 4.2]
te hāpy agniṃ cikyire | [ŚBM, 10, 4, 3 5.1]
te 'parimitā eva pariśrita upadadhur aparimitā yajuṣmatīr aparimitā lokampṛṇā yathedam apy etarhy eka upadadhatīti devā akurvann iti | [ŚBM, 10, 4, 3 5.2]
te ha naivāmṛtatvam ānaśire | [ŚBM, 10, 4, 3 5.3]
te 'rcantaḥ śrāmyantaś ceruḥ amṛtatvam avarurutsamānāḥ | [ŚBM, 10, 4, 3 6.1]
tān ha prajāpatir uvāca na vai me sarvāṇi rūpāṇy upadhattha | [ŚBM, 10, 4, 3 6.2]
ati vaiva recayatha na vābhyāpayatha | [ŚBM, 10, 4, 3 6.3]
tasmān nāmṛtā bhavatheti | [ŚBM, 10, 4, 3 6.4]
te hocus tebhyo vai nas tvam eva tad brūhi yathā te sarvāṇi rūpāṇy upadadhāmeti | [ŚBM, 10, 4, 3 7.1]
sa hovāca ṣaṣṭiṃ ca trīṇi ca śatāni pariśrita upadhatta ṣaṣṭiṃ ca trīṇi ca śatāni yajuṣmatīḥ | [ŚBM, 10, 4, 3 8.1]
adhi ṣaṭtriṃśatam atha lokampṛṇā daśa ca sahasrāṇy aṣṭau ca śatāny upadhatta | [ŚBM, 10, 4, 3 8.2]
atha me sarvāṇi rūpāṇy upadhāsyatha | [ŚBM, 10, 4, 3 8.3]
athāmṛtā bhaviṣyatheti | [ŚBM, 10, 4, 3 8.4]
te ha tathā devā upadadhuḥ | [ŚBM, 10, 4, 3 8.5]
tato devā amṛtā āsuḥ | [ŚBM, 10, 4, 3 8.6]
sa mṛtyur devān abravīd ittham eva sarve manuṣyā amṛtā bhaviṣyanti | [ŚBM, 10, 4, 3 9.1]
atha ko mahyam bhāgo bhaviṣyatīti | [ŚBM, 10, 4, 3 9.2]
te hocur nāto 'paraḥ kaścana saha śarīreṇāmṛto 'sat | [ŚBM, 10, 4, 3 9.3]
yadaiva tvam etam bhāgaṃ harāsā atha vyāvṛtya śarīreṇāmṛto 'sad yo 'mṛto 'sad vidyayā vā karmaṇā veti | [ŚBM, 10, 4, 3 9.4]
yad vai tad abruvan vidyayā vā karmaṇā vety eṣā haiva sā vidyā yad agniḥ | [ŚBM, 10, 4, 3 9.5]
etad u haiva tat karma yad agniḥ | [ŚBM, 10, 4, 3 9.6]
te ya evam etad vidur ye vaitat karma kurvate mṛtvā punaḥ sambhavanti | [ŚBM, 10, 4, 3 10.1]
te sambhavanta evāmṛtatvam abhisaṃbhavanti | [ŚBM, 10, 4, 3 10.2]
atha ya evaṃ na vidur ye vaitat karma na kurvate mṛtvā punaḥ sambhavanti | [ŚBM, 10, 4, 3 10.3]
ta etasyaivānnaṃ punaḥ punar bhavanti | [ŚBM, 10, 4, 3 10.4]
sa yad agniṃ cinute etam eva tad antakam mṛtyuṃ saṃvatsaram prajāpatim agnim āpnoti yaṃ devā āpnuvann etam upadhatte yathaivainam ado devā upādadhata | [ŚBM, 10, 4, 3 11.1]
pariśridbhir evāsya rātrīr āpnoti yajuṣmatībhir ahāny ardhamāsān māsān ṛtūṃl lokampṛṇābhir muhūrtān | [ŚBM, 10, 4, 3 12.1]
tad yāḥ pariśritaḥ rātrilokās tā rātrīṇām eva sāptiḥ kriyate rātrīṇām pratimā | [ŚBM, 10, 4, 3 13.1]
tāḥ ṣaṣṭiś ca trīṇi ca śatāni bhavanti | [ŚBM, 10, 4, 3 13.2]
ṣaṣṭiś ca ha vai trīṇi ca śatāni saṃvatsarasya rātrayaḥ | [ŚBM, 10, 4, 3 13.3]
tāsām ekaviṃśatiṃ gārhapatye pariśrayati dvābhyāṃ nāśītiṃ dhiṣṇyeṣu dve ekaṣaṣṭe śate āhavanīye | [ŚBM, 10, 4, 3 13.4]
atha yajuṣmatyaḥ | [ŚBM, 10, 4, 3 14.1]
darbhastambo logeṣṭakāḥ puṣkaraparṇaṃ rukmapuruṣau srucau svayamātṛṇṇā dūrveṣṭakā dviyajū retaḥsicau viśvajyotir ṛtavye aṣāḍhā kūrma ulūkhalamusale ukhā pañca paśuśīrṣāṇi pañcadaśāpasyāḥ pañca chandasyāḥ pañcāśat prāṇabhṛtas tā dvābhyāṃ na śataṃ prathamā citiḥ | [ŚBM, 10, 4, 3 14.2]
atha dvitīyā | [ŚBM, 10, 4, 3 15.1]
pañcāśvinyo dve ṛtavye pañca vaiśvadevyaḥ pañca prāṇabhṛtaḥ pañcāpasyā ekayā na viṃśatir vayasyāḥ | [ŚBM, 10, 4, 3 15.2]
tā ekacatvāriṃśad dvitīyā citiḥ | [ŚBM, 10, 4, 3 15.3]
atha tṛtīyā | [ŚBM, 10, 4, 3 16.1]
svayamātṛṇṇā pañca diśyā viśvajyotiś catasra ṛtavyā daśa prāṇabhṛtaḥ ṣaṭtriṃśac chandasyāś caturdaśa vālakhilyāḥ | [ŚBM, 10, 4, 3 16.2]
tā ekasaptatis tṛtīyā citiḥ | [ŚBM, 10, 4, 3 16.3]
atha caturthī | [ŚBM, 10, 4, 3 17.1]
aṣṭādaśa prathamā atha dvādaśātha saptadaśa | [ŚBM, 10, 4, 3 17.2]
tāḥ saptacatvāriṃśac caturthī citiḥ | [ŚBM, 10, 4, 3 17.3]
atha pañcamī | [ŚBM, 10, 4, 3 18.1]
pañcāsapatnāś catvāriṃśad virāja ekayā na triṃśat stomabhāgāḥ pañca nākasadaḥ pañca pañcacūḍā ekatriṃśac chandasyā aṣṭau gārhapatyā citir aṣṭau punaścitir ṛtavye viśvajyotir vikarṇī ca svayamātṛṇṇā cāśmā pṛśnir yaś cite 'gnir nidhīyate | [ŚBM, 10, 4, 3 18.2]
tā aṣṭātriṃśaṃ śataṃ pañcamī citiḥ | [ŚBM, 10, 4, 3 18.3]
tāḥ sarvāḥ pañcabhir na catvāri śatāni | [ŚBM, 10, 4, 3 19.1]
tato yāḥ ṣaṣṭiś ca trīṇi ca śatāny aharlokās tā ahnām eva sāptiḥ kriyate 'hnām pratimā | [ŚBM, 10, 4, 3 19.2]
tāḥ ṣaṣṭiś ca trīṇi ca śatāni bhavanti | [ŚBM, 10, 4, 3 19.3]
ṣaṣṭiś ca ha vai trīṇi ca śatāni saṃvatsarasyāhāni | [ŚBM, 10, 4, 3 19.4]
atha yāḥ ṣaṭtriṃśat purīṣaṃ tāsāṃ ṣaṭtriṃśī | [ŚBM, 10, 4, 3 19.5]
tato yāś caturviṃśatir ardhamāsalokās tā ardhamāsānām eva sāptiḥ kriyate 'rdhamāsānām pratimā | [ŚBM, 10, 4, 3 19.6]
atha yā dvādaśa māsalokās tā māsānām eva sāptiḥ kriyate māsānām pratimā | [ŚBM, 10, 4, 3 19.7]
tā u dve dve sahartulokā ṛtūnām aśūnyatāyai | [ŚBM, 10, 4, 3 19.8]
atha yā lokampṛṇāḥ muhūrtalokās tā muhūrtānām eva sāptiḥ kriyate muhūrtānām pratimā | [ŚBM, 10, 4, 3 20.1]
tā daśa ca sahasrāṇy aṣṭau ca śatāni bhavanti | [ŚBM, 10, 4, 3 20.2]
etāvanto hi saṃvatsarasya muhūrtāḥ | [ŚBM, 10, 4, 3 20.3]
tāsām ekaviṃśatiṃ gārhapatya upadadhāti dvābhyāṃ nāśītiṃ dhiṣṇyeṣv āhavanīya itarāḥ | [ŚBM, 10, 4, 3 20.4]
etāvanti vai saṃvatsarasya rūpāṇi | [ŚBM, 10, 4, 3 20.5]
tāny asyātrāptāny upahitāni bhavanti | [ŚBM, 10, 4, 3 20.6]
taddhaike āhavanīya evaitāṃ saṃpadam āpipayiṣanty anye vā ete 'gnayaś citāḥ | [ŚBM, 10, 4, 3 21.1]
kim anyatropahitā iha saṃpaśyemeti | [ŚBM, 10, 4, 3 21.2]
na tathā kuryāt | [ŚBM, 10, 4, 3 21.3]
daśa vā etān agnīṃś cinute 'ṣṭau dhiṣṇyān āhavanīyaṃ ca gārhapatyaṃ ca | [ŚBM, 10, 4, 3 21.4]
tasmād āhur virāḍ agnir iti | [ŚBM, 10, 4, 3 21.5]
daśākṣarā hi virāṭ | [ŚBM, 10, 4, 3 21.6]
tān nu sarvān ekam ivaivācakṣate 'gnir iti | [ŚBM, 10, 4, 3 21.7]
etasya hy evaitāni sarvāṇi rūpāṇi | [ŚBM, 10, 4, 3 21.8]
yathā saṃvatsarasyāhorātrāṇy ardhamāsā māsā ṛtava evam asyaitāni sarvāṇi rūpāṇi | [ŚBM, 10, 4, 3 21.9]
te ye ha tathā kurvanti etāni hāsya te rūpāṇi bahirdhā kurvanty atho pāpavasyasaṃ kurvanti kṣatrāya viśam pratipratinīm pratyudyāminīm | [ŚBM, 10, 4, 3 22.1]
āgnīdhrīye vā aśmānaṃ pṛśnim upadadhāti | [ŚBM, 10, 4, 3 22.2]
atha taṃ saṃpaśyati | [ŚBM, 10, 4, 3 22.3]
kim u taṃ saṃpaśyann itarā na saṃpaśyet | [ŚBM, 10, 4, 3 22.4]
yenaiva nirṛtim pāpmānam apahate sa ekādaśaḥ | [ŚBM, 10, 4, 3 22.5]
tad āhuḥ katham u tā atra na saṃpaśyatīti | [ŚBM, 10, 4, 3 23.1]
na hy enā abhijuhoti | [ŚBM, 10, 4, 3 23.2]
āhutyā vā iṣṭakā sarvā kṛtsnā bhavatīti | [ŚBM, 10, 4, 3 23.3]
tad āhuḥ katham asyaitā anatiriktā upahitā bhavantīti | [ŚBM, 10, 4, 3 24.1]
vīryaṃ vā asyaitāḥ | [ŚBM, 10, 4, 3 24.2]
anatiriktaṃ vai puruṣaṃ vīryam | [ŚBM, 10, 4, 3 24.3]
sa ha vā etaṃ sarvaṃ kṛtsnam prajāpatiṃ saṃskaroti ya evaṃ vidvān etat karma kurute yo vaitad evaṃ veda | [ŚBM, 10, 4, 3 24.4]
{ŚBM, 10, 4, 4}
prajāpatiṃ vai prajāḥ sṛjamānam pāpmā mṛtyur abhiparijaghāna | [ŚBM, 10, 4, 4 1.1]
sa tapo 'tapyata sahasraṃ saṃvatsarān pāpmānaṃ vijihāsan | [ŚBM, 10, 4, 4 1.2]
tasya tapas tepānasya ebhyo lomagartebhya ūrdhvāni jyotīṃṣy āyan | [ŚBM, 10, 4, 4 2.1]
tad yāni tāni jyotīṃṣy etāni tāni nakṣatrāṇi | [ŚBM, 10, 4, 4 2.2]
yāvanty etāni nakṣatrāṇi tāvanto lomagartāḥ | [ŚBM, 10, 4, 4 2.3]
yāvanto lomagartās tāvantaḥ sahasrasaṃvatsarasya muhūrtāḥ | [ŚBM, 10, 4, 4 2.4]
sa sahasratame saṃvatsare sarvo 'tyapavata | [ŚBM, 10, 4, 4 3.1]
sa yaḥ so 'tyapavatāyam eva sa vāyur yo'yaṃ pavate | [ŚBM, 10, 4, 4 3.2]
atha yaṃ tam pāpmānam atyapavatedaṃ taccharīram | [ŚBM, 10, 4, 4 3.3]
ka u tasmai manuṣyo yaḥ sahasrasaṃvatsaram avarundhīta | [ŚBM, 10, 4, 4 3.4]
vidyayā ha vā evaṃvit sahasrasaṃvatsaram avarunddhe | [ŚBM, 10, 4, 4 3.5]
sarvā evaitā iṣṭakāḥ sāhasrīr upāsīta | [ŚBM, 10, 4, 4 4.1]
rātrisahasreṇa rātrisahasreṇaikaikām pariśritaṃ sampannām upāsītāhaḥsahasreṇāhaḥsahasreṇaikaikām aharbhājam ardhamāsasahasreṇārdhamāsasahasreṇaikaikām ardhamāsabhājaṃ māsasahasreṇa māsasahasreṇaikaikāṃ māsabhājam ṛtusahasreṇartusahasreṇaikaikām ṛtubhājaṃ muhūrtasahasreṇa muhūrtasahasreṇaikaikām muhūrtabhājaṃ saṃvatsarasahasreṇa saṃvatsaram | [ŚBM, 10, 4, 4 4.2]
te ya etam evam agniṃ saṃvatsareṇa sampannaṃ viduḥ sahasratamīṃ hāsya te kalāṃ viduḥ | [ŚBM, 10, 4, 4 4.3]
atha ya enam evaṃ na viduḥ na hāsya te sahasratamīṃ cana kalāṃ viduḥ | [ŚBM, 10, 4, 4 4.4]
atha ya evaivaṃ veda yo vaitat karma kurute sa haivaitaṃ sarvaṃ kṛtsnam prājāpatyam agnim āpnoti yam prajāpatir āpnot | [ŚBM, 10, 4, 4 4.5]
tasmād evaṃvit tapa eva tapyeta | [ŚBM, 10, 4, 4 4.6]
yad u ha vā evaṃvit tapa tapyata ā maithunāt sarvaṃ hāsya tat svargaṃ lokam abhisaṃbhavati | [ŚBM, 10, 4, 4 4.7]
tad etad ṛcābhyuktaṃ na mṛṣā śrāntaṃ yad avanti devā iti | [ŚBM, 10, 4, 4 5.1]
na haivaivaṃ viduṣaḥ kiṃ cana mṛṣā śrāntam bhavati | [ŚBM, 10, 4, 4 5.2]
tatho hāsyaitat sarvaṃ devā avanti | [ŚBM, 10, 4, 4 5.3]
{ŚBM, 10, 4, 5}
athādeśā upaniṣadām | [ŚBM, 10, 4, 5 1.1]
vāyur agnir iti ha śākāyanina upāsate | [ŚBM, 10, 4, 5 1.2]
ādityo 'gnir ity u haika āhuḥ | [ŚBM, 10, 4, 5 1.3]
atha ha smāha śraumatyo vā hāliṅgavo vā vāyur evāgniḥ | [ŚBM, 10, 4, 5 1.4]
tasmād yadaivādhvaryur uttamaṃ karma karoty athaitam evāpyetīti | [ŚBM, 10, 4, 5 1.5]
śāṭyāyanir u ha smāha saṃvatsara evāgniḥ | [ŚBM, 10, 4, 5 2.1]
tasya vasantaḥ śiraḥ | [ŚBM, 10, 4, 5 2.2]
grīṣmo dakṣiṇaḥ pakṣo varṣā uttaraḥ | [ŚBM, 10, 4, 5 2.3]
śarad ṛtur madhyamātmā | [ŚBM, 10, 4, 5 2.4]
hemantaśiśirāv ṛtū puccham pratiṣṭhā | [ŚBM, 10, 4, 5 2.5]
vāg agniḥ | [ŚBM, 10, 4, 5 2.6]
prāṇo vāyuḥ | [ŚBM, 10, 4, 5 2.7]
cakṣur ādityaḥ | [ŚBM, 10, 4, 5 2.8]
manaś candramāḥ | [ŚBM, 10, 4, 5 2.9]
śrotraṃ diśaḥ | [ŚBM, 10, 4, 5 2.10]
āpo mithunam | [ŚBM, 10, 4, 5 2.11]
tapaḥ pratiṣṭhāḥ | [ŚBM, 10, 4, 5 2.12]
māsāḥ parvāṇi | [ŚBM, 10, 4, 5 2.13]
ardhamāsā nāḍyaḥ | [ŚBM, 10, 4, 5 2.14]
ahorātrāṇi rajatasuvarṇāni patrāṇi | [ŚBM, 10, 4, 5 2.15]
sa evaṃ devān apyetīti | [ŚBM, 10, 4, 5 2.16]
saṃvatsaro 'gnir ity u haiva vidyāt | [ŚBM, 10, 4, 5 2.17]
etanmayo bhavatīti tv eva vidyāt | [ŚBM, 10, 4, 5 2.18]
chelaka u ha smāha śāṇḍilyāyana ima eva lokās tisraḥ svayamātṛṇṇavatyaś citayaḥ | [ŚBM, 10, 4, 5 3.1]
yajamānaś caturthī | [ŚBM, 10, 4, 5 3.2]
sarve kāmāḥ pañcamī | [ŚBM, 10, 4, 5 3.3]
imāṃś ca lokānt saṃskurv ātmānaṃ ca sarvāṃś ca kāmān ity eva vidyād iti | [ŚBM, 10, 4, 5 3.4]
{ŚBM, 10, 5, 1}
tasya vā etasyāgneḥ vāg evopaniṣat | [ŚBM, 10, 5, 1 1.1]
vācā hi cīyata ṛcā yajuṣā sāmneti nu daivyā | [ŚBM, 10, 5, 1 1.2]
atha yan mānuṣyā vācāhetīdaṃ kurutetīdaṃ kuruteti tad u ha tayā cīyate | [ŚBM, 10, 5, 1 1.3]
sā vā eṣā vāk tredhā vihitarco yajūṃṣi sāmāni | [ŚBM, 10, 5, 1 2.1]
tenāgnis tredhā vihitaḥ | [ŚBM, 10, 5, 1 2.2]
etena hi trayeṇa cīyate | [ŚBM, 10, 5, 1 2.3]
apy ahaivaṃ tredhā vihitaḥ | [ŚBM, 10, 5, 1 2.4]
itthaṃ ha tv evāpi tredhā vihito yad asmiṃs tredhā vihitā iṣṭakā upadhīyante puṃnāmnya strīnāmnyo napuṃsakanāmnyaḥ | [ŚBM, 10, 5, 1 2.5]
tredhā vihitāny u evemāni puruṣasyāṅgāni puṃnāmāni strīnāmāni napuṃsakanāmāni | [ŚBM, 10, 5, 1 2.6]
so 'yam ātmā tredhā vihita eva | [ŚBM, 10, 5, 1 3.1]
so 'nena tredhā vihitenātmanaitaṃ tredhā vihitaṃ daivam amṛtam āpnoti | [ŚBM, 10, 5, 1 3.2]
tā u sarvā iṣṭakā ity evācakṣate neṣṭaka iti neṣṭakam iti vāco rūpeṇa | [ŚBM, 10, 5, 1 3.3]
vāgghy evaitat sarvaṃ yat strī pumān napuṃsakam | [ŚBM, 10, 5, 1 3.4]
vācā hy evaitat sarvam āptam | [ŚBM, 10, 5, 1 3.5]
tasmād enā aṅgirasvad dhruvā sīdety eva sarvāḥ sādayati nāṅgirasvad dhruvaḥ sīdeti nāṅgirasvad dhruvaṃ sīdeti | [ŚBM, 10, 5, 1 3.6]
vācaṃ hy evaitāṃ saṃskurute | [ŚBM, 10, 5, 1 3.7]
sā yā sā vāg asau sa ādityaḥ | [ŚBM, 10, 5, 1 4.1]
sa eṣa mṛtyuḥ | [ŚBM, 10, 5, 1 4.2]
tad yat kiṃcārvācīnam ādityāt sarvaṃ tan mṛtyunāptam | [ŚBM, 10, 5, 1 4.3]
sa yo hainam ato 'rvācīnaṃ cinute mṛtyunā hainaṃ sa āptaṃ cinute | [ŚBM, 10, 5, 1 4.4]
mṛtyave ha sa ātmānam apidadhāti | [ŚBM, 10, 5, 1 4.5]
atha ya enam ata ūrdhvaṃ cinute sa punarmṛtyum apajayati | [ŚBM, 10, 5, 1 4.6]
vidyayā ha vā asyaiṣo'ta ūrdhvaṃ cito bhavati | [ŚBM, 10, 5, 1 4.7]
sā vā eṣā vāk tredhā vihitarco yajūṃṣi sāmāni | [ŚBM, 10, 5, 1 5.1]
maṇḍalam evarcaḥ | [ŚBM, 10, 5, 1 5.2]
arciḥ sāmāni | [ŚBM, 10, 5, 1 5.3]
puruṣo yajūṃṣi | [ŚBM, 10, 5, 1 5.4]
athaitad amṛtaṃ yad etad arcir dīpyata idaṃ tat puṣkaraparṇam | [ŚBM, 10, 5, 1 5.5]
tad yat puṣkaraparṇam upadhāyāgniṃ cinoty etasminn evaitad amṛta ṛṅmayaṃ yajurmayaṃ sāmamayam ātmānaṃ saṃskurute | [ŚBM, 10, 5, 1 5.6]
so 'mṛto bhavati | [ŚBM, 10, 5, 1 5.7]
{ŚBM, 10, 5, 2}
yad etan maṇḍalaṃ tapati tan mahad ukthaṃ tā ṛcaḥ | [ŚBM, 10, 5, 2 1.1]
sa ṛcāṃ lokaḥ | [ŚBM, 10, 5, 2 1.2]
atha yad etad arcir dīpyate tan mahāvrataṃ tāni sāmāni | [ŚBM, 10, 5, 2 1.3]
sa sāmnāṃ lokaḥ | [ŚBM, 10, 5, 2 1.4]
atha ya eṣa etasmin maṇḍale puruṣaḥ so 'gnis tāni yajūṃṣi | [ŚBM, 10, 5, 2 1.5]
sa yajuṣāṃ lokaḥ | [ŚBM, 10, 5, 2 1.6]
saiṣā trayy eva vidyā tapati | [ŚBM, 10, 5, 2 2.1]
taddhaitad apy avidvāṃsa āhus trayī vā eṣā vidyā tapatīti | [ŚBM, 10, 5, 2 2.2]
vāgghaiva tat paśyantī vadati | [ŚBM, 10, 5, 2 2.3]
sa eṣa eva mṛtyuḥ sa eṣa etasmin maṇḍale puruṣaḥ | [ŚBM, 10, 5, 2 3.1]
athaitad amṛtaṃ yad etad arcir dīpyate | [ŚBM, 10, 5, 2 3.2]
tasmān mṛtyur na mriyate | [ŚBM, 10, 5, 2 3.3]
amṛte hy antaḥ | [ŚBM, 10, 5, 2 3.4]
tasmād u na dṛśyate | [ŚBM, 10, 5, 2 3.5]
amṛte hy antaḥ | [ŚBM, 10, 5, 2 3.6]
tad eṣa śloko bhavaty antaram mṛtyor amṛtam iti | [ŚBM, 10, 5, 2 4.1]
avaraṃ hy etan mṛtyor amṛtam | [ŚBM, 10, 5, 2 4.2]
mṛtyāv amṛtam āhitam iti | [ŚBM, 10, 5, 2 4.3]
etasmin hi puruṣa etan maṇḍalam pratiṣṭhitaṃ tapati | [ŚBM, 10, 5, 2 4.4]
mṛtyur vivasvantaṃ vasta iti | [ŚBM, 10, 5, 2 4.5]
asau vā ādityo vivasvān | [ŚBM, 10, 5, 2 4.6]
eṣa hy ahorātre vivaste | [ŚBM, 10, 5, 2 4.7]
tam eṣa vaste | [ŚBM, 10, 5, 2 4.8]
sarvato hy enena parivṛtaḥ | [ŚBM, 10, 5, 2 4.9]
mṛtyor ātmā vivasvatīti | [ŚBM, 10, 5, 2 4.10]
etasmin hi maṇḍala etasya puruṣasyātmā | [ŚBM, 10, 5, 2 4.11]
etad eṣa śloko bhavati | [ŚBM, 10, 5, 2 4.12]
tayor vā etayoḥ ubhayor etasya cārciṣa etasya ca puruṣasyaitan maṇḍalam pratiṣṭhā | [ŚBM, 10, 5, 2 5.1]
tasmān mahad uktham parasmai na śaṃsen ned etām pratiṣṭhāṃ chinadā iti | [ŚBM, 10, 5, 2 5.2]
etāṃ ha sa pratiṣṭhāṃ chintte yo mahad uktham parasmai śaṃsati | [ŚBM, 10, 5, 2 5.3]
tasmād ukthaśasam bhūyiṣṭhaṃ paricakṣate | [ŚBM, 10, 5, 2 5.4]
pratiṣṭhāchinno hi bhavati | [ŚBM, 10, 5, 2 5.5]
ity adhidevatam | [ŚBM, 10, 5, 2 5.6]
athādhiyajñam | [ŚBM, 10, 5, 2 6.1]
yad etan maṇḍalaṃ tapaty ayaṃ sa rukmaḥ | [ŚBM, 10, 5, 2 6.2]
atha yad etad arcir dīpyata idaṃ tat puṣkaraparṇam | [ŚBM, 10, 5, 2 6.3]
āpo hy etāḥ | [ŚBM, 10, 5, 2 6.4]
āpaḥ puṣkaraparṇam | [ŚBM, 10, 5, 2 6.5]
atha ya eṣa etasmin maṇḍale puruṣo 'yam eva sa yo 'yaṃ hiraṇmayaḥ puruṣaḥ | [ŚBM, 10, 5, 2 6.6]
tad etad evaitat trayaṃ saṃskṛtyehopadhatte | [ŚBM, 10, 5, 2 6.7]
tad yajñasyaivānu saṃsthām ūrdhvam utkrāmati | [ŚBM, 10, 5, 2 6.8]
tad etam apyeti ya eṣa tapati | [ŚBM, 10, 5, 2 6.9]
tasmād agniṃ nādriyeta parihantum | [ŚBM, 10, 5, 2 6.10]
amutra hy eṣa tadā bhavati | [ŚBM, 10, 5, 2 6.11]
ity u evādhiyajñam | [ŚBM, 10, 5, 2 6.12]
athādhyātmam | [ŚBM, 10, 5, 2 7.1]
yad etan maṇḍalaṃ tapati yaś caiṣa rukma idaṃ tacchuklam akṣan | [ŚBM, 10, 5, 2 7.2]
atha yad etad arcir dīpyate yac caitat puṣkaraparṇam idaṃ tat kṛṣṇam akṣan | [ŚBM, 10, 5, 2 7.3]
atha ya eṣa etasmin maṇḍale puruṣo yaś caiṣa hiraṇmayaḥ puruṣo 'yam eva sa yo 'yaṃ dakṣiṇe 'kṣan puruṣaḥ | [ŚBM, 10, 5, 2 7.4]
sa eṣa eva lokampṛṇā | [ŚBM, 10, 5, 2 8.1]
tām eṣa sarvo 'gnir abhisaṃpadyate | [ŚBM, 10, 5, 2 8.2]
tasyaitan mithunaṃ yo 'yaṃ savye 'kṣan puruṣaḥ | [ŚBM, 10, 5, 2 8.3]
ardham u haitad ātmano yan mithunam | [ŚBM, 10, 5, 2 8.4]
yadā vai saha mithunenātha sarvo 'tha kṛtsnaḥ kṛtsnatāyai | [ŚBM, 10, 5, 2 8.5]
tad yat te dve bhavato dvandvaṃ hi mithunaṃ prajananaṃ | [ŚBM, 10, 5, 2 8.6]
tasmād dve dve lokampṛṇe upadhīyete | [ŚBM, 10, 5, 2 8.7]
tasmād u dvābhyāṃ citiṃ praṇayanti | [ŚBM, 10, 5, 2 8.8]
sa eṣa evendraḥ yo 'yaṃ dakṣiṇe 'kṣan puruṣaḥ | [ŚBM, 10, 5, 2 9.1]
atheyam indrāṇī | [ŚBM, 10, 5, 2 9.2]
tābhyāṃ devā etāṃ vidhṛtim akurvan nāsikām | [ŚBM, 10, 5, 2 9.3]
tasmāj jāyāyā ante nāśnīyāt | [ŚBM, 10, 5, 2 9.4]
vīryavān hāsmāj jāyate vīryavantam u ha sā janayati yasyā ante nāśnāti | [ŚBM, 10, 5, 2 9.5]
tad etad devavratam | [ŚBM, 10, 5, 2 10.1]
rājanyabandhavo manuṣyāṇām anutamāṃ gopāyanti | [ŚBM, 10, 5, 2 10.2]
tasmād u teṣu vīryavāñ jāyate | [ŚBM, 10, 5, 2 10.3]
amṛtavākā vayasāṃ sā kṣipraśyenaṃ janayati | [ŚBM, 10, 5, 2 10.4]
tau hṛdayasyākāśam pratyavetya mithunībhavataḥ | [ŚBM, 10, 5, 2 11.1]
tau yadā mithunasyāntaṃ gacchato 'tha haitat puruṣaḥ svapiti | [ŚBM, 10, 5, 2 11.2]
tad yathā haivedaṃ mānuṣasya mithunasyāntaṃ gatvāsaṃvida iva bhavaty evaṃ haivaitad asaṃvida iva bhavati | [ŚBM, 10, 5, 2 11.3]
daivaṃ hy etan mithunam | [ŚBM, 10, 5, 2 11.4]
paramo hy eṣa ānandaḥ | [ŚBM, 10, 5, 2 11.5]
tasmād evaṃvit svapyāt | [ŚBM, 10, 5, 2 12.1]
lokyaṃ ha | [ŚBM, 10, 5, 2 12.2]
ete eva tad devate mithunena priyeṇa dhāmnā samardhayati | [ŚBM, 10, 5, 2 12.3]
tasmād u ha svapantaṃ dhureva na bodhayen ned ete devate mithunībhavantyau hinasānīti | [ŚBM, 10, 5, 2 12.4]
tasmād u haitat suṣupuṣaḥ śleṣmaṇam iva mukhaṃ bhavati | [ŚBM, 10, 5, 2 12.5]
ete eva tad devate retaḥ siñcataḥ | [ŚBM, 10, 5, 2 12.6]
tasmād retasa idaṃ sarvaṃ sambhavati yad idaṃ kiṃ ca | [ŚBM, 10, 5, 2 12.7]
sa eṣa eva mṛtyuḥ ya eṣa etasmin maṇḍale puruṣo yaś cāyaṃ dakṣiṇe 'kṣan puruṣaḥ | [ŚBM, 10, 5, 2 13.1]
tasya haitasya hṛdaye pādāv atihatau | [ŚBM, 10, 5, 2 13.2]
tau haitad ācchidyotkrāmati | [ŚBM, 10, 5, 2 13.3]
sa yadotkrāmaty atha haitat puruṣo mriyate | [ŚBM, 10, 5, 2 13.4]
tasmād u haitat pretam āhur ācchedy asyeti | [ŚBM, 10, 5, 2 13.5]
eṣa u eva prāṇaḥ | [ŚBM, 10, 5, 2 14.1]
eṣa hīmāḥ sarvāḥ prajāḥ praṇayati | [ŚBM, 10, 5, 2 14.2]
tasyaite prāṇāḥ svāḥ | [ŚBM, 10, 5, 2 14.3]
sa yadā svapity athainam ete prāṇāḥ svā apiyanti | [ŚBM, 10, 5, 2 14.4]
tasmāt svāpyayaḥ | [ŚBM, 10, 5, 2 14.5]
svāpyayo ha vai taṃ svapna ity ācakṣate parokṣam | [ŚBM, 10, 5, 2 14.6]
parokṣakāmā hi devāḥ | [ŚBM, 10, 5, 2 14.7]
sa etaiḥ suptaḥ na kasya cana veda na manasā saṃkalpayati na vācānnasya rasaṃ vijānāti na prāṇena gandhaṃ vijānāti na cakṣuṣā paśyati na śrotreṇa śṛṇoti | [ŚBM, 10, 5, 2 15.1]
etaṃ hy ete tadāpītā bhavanti | [ŚBM, 10, 5, 2 15.2]
sa eṣa ekaḥ san prajāsu bahudhā vyāviṣṭaḥ | [ŚBM, 10, 5, 2 15.3]
tasmād ekā satī lokampṛṇā sarvam agnim anuvibhavati | [ŚBM, 10, 5, 2 15.4]
atha yad eka eva tasmād ekā | [ŚBM, 10, 5, 2 15.5]
tad āhur eko mṛtyur bahavā3 iti | [ŚBM, 10, 5, 2 16.1]
ekaś ca bahavaś ceti ha brūyāt | [ŚBM, 10, 5, 2 16.2]
yad ahāsāv amutra tenaikaḥ | [ŚBM, 10, 5, 2 16.3]
atha yad iha prajāsu bahudhā vyāviṣṭas teno bahavaḥ | [ŚBM, 10, 5, 2 16.4]
tad āhur antike mṛtyur dūrā iti | [ŚBM, 10, 5, 2 17.1]
antike ca dūre ceti ha brūyāt | [ŚBM, 10, 5, 2 17.2]
yad ahāyam ihādhyātmaṃ tenāntike | [ŚBM, 10, 5, 2 17.3]
atha yad asāv amutra teno dūre | [ŚBM, 10, 5, 2 17.4]
tad eṣa śloko bhavaty anne bhāty apaśrito rasānāṃ saṃkṣare 'mṛta iti | [ŚBM, 10, 5, 2 18.1]
yad etan maṇḍalaṃ tapati tad annam | [ŚBM, 10, 5, 2 18.2]
atha ya eṣa etasmin maṇḍale puruṣaḥ so 'ttā sa etasminn anne 'paśrito bhāti | [ŚBM, 10, 5, 2 18.3]
ity adhidevatam | [ŚBM, 10, 5, 2 18.4]
athādhyātmam | [ŚBM, 10, 5, 2 19.1]
idam eva śarīram annam | [ŚBM, 10, 5, 2 19.2]
atha yo 'yaṃ dakṣiṇe 'kṣan puruṣaḥ so 'ttā sa etasminn anne 'paśrito bhāti | [ŚBM, 10, 5, 2 19.3]
tam etam agnir ity adhvaryava upāsate yajur iti | [ŚBM, 10, 5, 2 20.1]
eṣa hīdaṃ sarvaṃ yunakti | [ŚBM, 10, 5, 2 20.2]
sāmeti chandogāḥ | [ŚBM, 10, 5, 2 20.3]
etasmin hīdaṃ sarvaṃ samānam | [ŚBM, 10, 5, 2 20.4]
uktham iti bahvṛcāḥ | [ŚBM, 10, 5, 2 20.5]
eṣa hīdaṃ sarvam utthāpayati | [ŚBM, 10, 5, 2 20.6]
yātur iti yātuvidaḥ | [ŚBM, 10, 5, 2 20.7]
etena hīdaṃ sarvaṃ yatam | [ŚBM, 10, 5, 2 20.8]
viṣam iti sarpāḥ | [ŚBM, 10, 5, 2 20.9]
sarpa iti sarpavidaḥ | [ŚBM, 10, 5, 2 20.10]
ūrg iti devāḥ | [ŚBM, 10, 5, 2 20.11]
rayir iti manuṣyāḥ | [ŚBM, 10, 5, 2 20.12]
māyety asurāḥ | [ŚBM, 10, 5, 2 20.13]
svadheti pitaraḥ | [ŚBM, 10, 5, 2 20.14]
devajana iti devajanavidaḥ | [ŚBM, 10, 5, 2 20.15]
rūpam iti gandharvāḥ | [ŚBM, 10, 5, 2 20.16]
gandha ity apsarasaḥ | [ŚBM, 10, 5, 2 20.17]
taṃ yathā yathopāsate tad eva bhavati | [ŚBM, 10, 5, 2 20.18]
taddhainān bhūtvāvati | [ŚBM, 10, 5, 2 20.19]
tasmād etam evaṃvit sarvair evaitair upāsīta | [ŚBM, 10, 5, 2 20.20]
sarvaṃ haitad bhavati | [ŚBM, 10, 5, 2 20.21]
sarvaṃ hainam etad bhūtvāvati | [ŚBM, 10, 5, 2 20.22]
sa eṣa trīṣṭako 'gnir ṛg ekā yajur ekā sāmaikā | [ŚBM, 10, 5, 2 21.1]
tad yāṃ kāṃ cātrarcopadadhāti rukma eva tasyā āyatanam | [ŚBM, 10, 5, 2 21.2]
atha yāṃ yajuṣā puruṣa eva tasyā āyatanam | [ŚBM, 10, 5, 2 21.3]
atha yāṃ sāmnā puṣkaraparṇam eva tasyā āyatanam | [ŚBM, 10, 5, 2 21.4]
evaṃ trīṣṭakaḥ | [ŚBM, 10, 5, 2 21.5]
te vā ete ubhe eṣa ca rukma etac ca puṣkaraparṇam etam puruṣam apītaḥ | [ŚBM, 10, 5, 2 22.1]
ubhe hy ṛkṣāme yajur apītaḥ | [ŚBM, 10, 5, 2 22.2]
evam v ekeṣṭakaḥ | [ŚBM, 10, 5, 2 22.3]
sa eṣa eva mṛtyuḥ ya eṣa etasmin maṇḍale puruṣo yaś cāyaṃ dakṣiṇe 'kṣan puruṣaḥ | [ŚBM, 10, 5, 2 23.1]
sa eṣa evaṃvida ātmā bhavati | [ŚBM, 10, 5, 2 23.2]
sa yadaivaṃvid asmāl lokāt praity athaitam evātmānam abhisaṃbhavati | [ŚBM, 10, 5, 2 23.3]
so 'mṛto bhavati | [ŚBM, 10, 5, 2 23.4]
mṛtyur hy asyātmā bhavati | [ŚBM, 10, 5, 2 23.5]
{ŚBM, 10, 5, 3}
neva vā idam agre 'sad āsīn neva sad āsīt | [ŚBM, 10, 5, 3 1.1]
āsīd iva vā idam agre nevāsīt | [ŚBM, 10, 5, 3 1.2]
taddha tan mana evāsa | [ŚBM, 10, 5, 3 1.3]
tasmād etad ṛṣiṇābhyanūktaṃ nāsad āsīn no sad āsīt tadānīm iti | [ŚBM, 10, 5, 3 2.1]
neva hi san mano nevāsat | [ŚBM, 10, 5, 3 2.2]
tad idam manaḥ sṛṣṭam āvirabubhūṣat niruktataram mūrtataram | [ŚBM, 10, 5, 3 3.1]
tad ātmānam anvaicchat | [ŚBM, 10, 5, 3 3.2]
tat tapo 'tapyata | [ŚBM, 10, 5, 3 3.3]
tat prāmūrchat | [ŚBM, 10, 5, 3 3.4]
tat ṣaṭtriṃśataṃ sahasrāṇy apaśyad ātmano 'gnīn arkān manomayān manaścitaḥ | [ŚBM, 10, 5, 3 3.5]
te manasaivādhīyanta | [ŚBM, 10, 5, 3 3.6]
manasācīyanta | [ŚBM, 10, 5, 3 3.7]
manasaiṣu grahā agṛhyanta | [ŚBM, 10, 5, 3 3.8]
manasāstuvata | [ŚBM, 10, 5, 3 3.9]
manasāśaṃsan | [ŚBM, 10, 5, 3 3.10]
yat kiṃ ca yajñe karma kriyate yat kiṃ ca yajñiyaṃ karma manasaiva teṣu tan manomayeṣu manaścitsu manomayam akriyata | [ŚBM, 10, 5, 3 3.11]
tad yat kiṃ cemāni bhūtāni manasā saṃkalpayanti teṣām eva sā kṛtis tān evādadhati tāṃś cinvanti teṣu grahān gṛhṇanti teṣu stuvate teṣu śaṃsanti | [ŚBM, 10, 5, 3 3.12]
etāvatī vai manaso vibhūtir etāvatī visṛṣṭir etāvan manaḥ ṣaṭtriṃśat sahasrāṇy agnayo 'rkāḥ | [ŚBM, 10, 5, 3 3.13]
teṣām ekaika eva tāvān yāvān asau pūrvaḥ | [ŚBM, 10, 5, 3 3.14]
tan mano vācam asṛjata | [ŚBM, 10, 5, 3 4.1]
seyaṃ vāk sṛṣṭāvirabubhūṣan niruktatarā mūrtatarā | [ŚBM, 10, 5, 3 4.2]
sātmānam anvaicchat | [ŚBM, 10, 5, 3 4.3]
sā tapo 'tapyata | [ŚBM, 10, 5, 3 4.4]
sā prāmūrchat | [ŚBM, 10, 5, 3 4.5]
sā ṣaṭtriṃśataṃ sahasrāṇy apaśyad ātmano 'gnīn arkān vāṅmayān vākcitaḥ | [ŚBM, 10, 5, 3 4.6]
te vācaivādhīyanta | [ŚBM, 10, 5, 3 4.7]
vācācīyanta | [ŚBM, 10, 5, 3 4.8]
vācaiṣu grahā agṛhyanta | [ŚBM, 10, 5, 3 4.9]
vācāstuvata | [ŚBM, 10, 5, 3 4.10]
vācāśaṃsan | [ŚBM, 10, 5, 3 4.11]
yat kiṃ ca yajñe karma kriyate yat kiṃ ca yajñiyaṃ karma vācaiva teṣu tad vāṅmayeṣu vākcitsu vāṅmayam akriyata | [ŚBM, 10, 5, 3 4.12]
tad yat kiṃ cemāni bhūtāni vācā vadanti teṣām eva sā kṛtis tān evādadhati tāṃś cinvanti teṣu grahān gṛhṇanti teṣu stuvate teṣu śaṃsanti | [ŚBM, 10, 5, 3 4.13]
etāvatī vai vāco vibhūtir etāvatī visṛṣṭir etāvatī vāk ṣaṭtriṃśat sahasrāṇy agnayo 'rkāḥ | [ŚBM, 10, 5, 3 4.14]
teṣām ekaika eva tāvān yāvān asau pūrvaḥ | [ŚBM, 10, 5, 3 4.15]
sā vāk prāṇam asṛjata | [ŚBM, 10, 5, 3 5.1]
so 'yam prāṇaḥ sṛṣṭa āvirabubhūṣan niruktataro mūrtataraḥ | [ŚBM, 10, 5, 3 5.2]
sa ātmānam anvaicchat | [ŚBM, 10, 5, 3 5.3]
sa tapo 'tapyata | [ŚBM, 10, 5, 3 5.4]
sa prāmūrchat | [ŚBM, 10, 5, 3 5.5]
sa ṣaṭtriṃśataṃ sahasrāṇy apaśyad ātmano 'gnīn arkān prāṇamayān prāṇacitaḥ | [ŚBM, 10, 5, 3 5.6]
te prāṇenaivādhīyanta | [ŚBM, 10, 5, 3 5.7]
prāṇenācīyanta | [ŚBM, 10, 5, 3 5.8]
prāṇenaiṣu grahā agṛhyanta | [ŚBM, 10, 5, 3 5.9]
prāṇenāstuvata | [ŚBM, 10, 5, 3 5.10]
prāṇenāśaṃsan | [ŚBM, 10, 5, 3 5.11]
yat kiṃ ca yajñe karma kriyate yat kiṃ ca yajñiyaṃ karma prāṇenaiva teṣu tat prāṇamayeṣu prāṇacitsu prāṇamayam akriyata | [ŚBM, 10, 5, 3 5.12]
tad yat kiṃ cemāni bhūtāni prāṇena prāṇanti teṣām eva sā kṛtis tān evādadhati tāṃś cinvanti teṣu grahān gṛhṇanti teṣu stuvate teṣu śaṃsanti | [ŚBM, 10, 5, 3 5.13]
etāvatī vai prāṇasya vibhūtir etāvatī visṛṣṭir etāvān prāṇaḥ ṣaṭtriṃśat sahasrāṇy agnayo 'rkāḥ | [ŚBM, 10, 5, 3 5.14]
teṣām ekaika eva tāvān yāvān asau pūrvaḥ | [ŚBM, 10, 5, 3 5.15]
sa prāṇaś cakṣur asṛjata | [ŚBM, 10, 5, 3 6.1]
tad idaṃ cakṣuḥ sṛṣṭam āvirabubhūṣan niruktataraṃ mūrtataram | [ŚBM, 10, 5, 3 6.2]
tad ātmānam anvaicchat | [ŚBM, 10, 5, 3 6.3]
tat tapo 'tapyata | [ŚBM, 10, 5, 3 6.4]
tat prāmūrchat | [ŚBM, 10, 5, 3 6.5]
tat ṣaṭtriṃśataṃ sahasrāṇy apaśyad ātmano 'gnīn arkāṃś cakṣurmayāṃś cakṣuścitaḥ | [ŚBM, 10, 5, 3 6.6]
te cakṣuṣaivādhīyanta | [ŚBM, 10, 5, 3 6.7]
cakṣuṣācīyanta | [ŚBM, 10, 5, 3 6.8]
cakṣuṣaiṣu grahā agṛhyanta | [ŚBM, 10, 5, 3 6.9]
cakṣuṣāstuvata | [ŚBM, 10, 5, 3 6.10]
cakṣuṣāśaṃsan | [ŚBM, 10, 5, 3 6.11]
yat kiṃ ca yajñe karma kriyate yat kiṃ ca yajñiyaṃ karma cakṣuṣaiva teṣu tac cakṣurmayeṣu cakṣuścitsu cakṣurmayam akriyata | [ŚBM, 10, 5, 3 6.12]
tad yat kiṃ cemāni bhūtāni cakṣuṣā paśyanti teṣām eva sā kṛtis tān evādadhati tāṃś cinvanti teṣu grahān gṛhṇanti teṣu stuvate teṣu śaṃsanti | [ŚBM, 10, 5, 3 6.13]
etāvatī vai cakṣuṣo vibhūtir etāvatī visṛṣṭir etāvac cakṣuḥ ṣaṭtriṃśat sahasrāṇy agnayo 'rkāḥ | [ŚBM, 10, 5, 3 6.14]
teṣām ekaika eva tāvān yāvān asau pūrvaḥ | [ŚBM, 10, 5, 3 6.15]
tac cakṣuḥ śrotram asṛjata | [ŚBM, 10, 5, 3 7.1]
tad idaṃ śrotraṃ sṛṣṭam āvirabubhūṣan niruktataraṃ mūrtataram | [ŚBM, 10, 5, 3 7.2]
tad ātmānam anvaicchat | [ŚBM, 10, 5, 3 7.3]
tat tapo 'tapyata | [ŚBM, 10, 5, 3 7.4]
tat prāmūrchat | [ŚBM, 10, 5, 3 7.5]
tat ṣaṭtriṃśataṃ sahasrāṇy apaśyad ātmano 'gnīn arkāñchrotramayāñchrotracitaḥ | [ŚBM, 10, 5, 3 7.6]
te śrotreṇaivādhīyanta | [ŚBM, 10, 5, 3 7.7]
śrotreṇācīyanta | [ŚBM, 10, 5, 3 7.8]
śrotreṇaiṣu grahā agṛhyanta | [ŚBM, 10, 5, 3 7.9]
śrotreṇāstuvata | [ŚBM, 10, 5, 3 7.10]
śrotreṇāśaṃsan | [ŚBM, 10, 5, 3 7.11]
yat kiṃ ca yajñe karma kriyate yat kiṃ ca yajñiyaṃ karma śrotreṇaiva teṣu tacchrotramayeṣu śrotracitsu śrotramayam akriyata | [ŚBM, 10, 5, 3 7.12]
tad yat kiṃ cemāni bhūtāni śrotreṇa śṛṇvanti teṣām eva sā kṛtis tān evādadhati tāṃś cinvanti teṣu grahān gṛhṇanti teṣu stuvate teṣu śaṃsanti | [ŚBM, 10, 5, 3 7.13]
etāvatī vai śrotrasya vibhūtir etāvatī visṛṣṭir etāvac chrotraṃ ṣaṭtriṃśat sahasrāṇy agnayo 'rkāḥ | [ŚBM, 10, 5, 3 7.14]
teṣām ekaika eva tāvān yāvān asau pūrvaḥ | [ŚBM, 10, 5, 3 7.15]
tac chrotraṃ karmāsṛjata | [ŚBM, 10, 5, 3 8.1]
tat prāṇān abhisamamūrchat imaṃ saṃdegham annasaṃdeham | [ŚBM, 10, 5, 3 8.2]
akṛtsnaṃ vai karmarte prāṇebhyaḥ | [ŚBM, 10, 5, 3 8.3]
akṛtsnā u vai prāṇā ṛte karmaṇaḥ | [ŚBM, 10, 5, 3 8.4]
tad idaṃ karma sṛṣṭam āvirabubhūṣan niruktataram mūrtataram | [ŚBM, 10, 5, 3 9.1]
tad ātmānam anvaicchat | [ŚBM, 10, 5, 3 9.2]
tat tapo 'tapyata | [ŚBM, 10, 5, 3 9.3]
tat prāmūrchat | [ŚBM, 10, 5, 3 9.4]
tat ṣaṭtriṃśataṃ sahasrāṇy apaśyad ātmano 'gnīn arkān karmamayān karmacitaḥ | [ŚBM, 10, 5, 3 9.5]
te karmaṇaivādhīyanta | [ŚBM, 10, 5, 3 9.6]
karmaṇācīyanta | [ŚBM, 10, 5, 3 9.7]
karmaṇaiṣu grahā agṛhyanta | [ŚBM, 10, 5, 3 9.8]
karmaṇāstuvata | [ŚBM, 10, 5, 3 9.9]
karmaṇāśaṃsan | [ŚBM, 10, 5, 3 9.10]
yat kiṃ ca yajñe karma kriyate yat kiṃ ca yajñiyaṃ karma karmaṇaiva teṣu tat karmamayeṣu karmacitsu karmamayam akriyata | [ŚBM, 10, 5, 3 9.11]
tad yat kiṃ cemāni bhūtāni karma kurvate teṣām eva sā kṛtis tān evādadhati tāṃś cinvanti teṣu grahān gṛhṇanti teṣu stuvate teṣu śaṃsanti | [ŚBM, 10, 5, 3 9.12]
etāvatī vai karmaṇo vibhūtir etāvatī visṛṣṭir etāvat karma ṣaṭtriṃśat sahasrāṇy agnayo 'rkāḥ | [ŚBM, 10, 5, 3 9.13]
teṣām ekaika eva tāvān yāvān asau pūrvaḥ | [ŚBM, 10, 5, 3 9.14]
tat karmāgnim asṛjata | [ŚBM, 10, 5, 3 10.1]
āvistarāṃ vā agniḥ karmaṇaḥ | [ŚBM, 10, 5, 3 10.2]
karmaṇā hy enaṃ janayanti karmaṇendhate | [ŚBM, 10, 5, 3 10.3]
so 'yam agniḥ sṛṣṭa āvirabubhūṣan niruktataro mūrtataraḥ | [ŚBM, 10, 5, 3 11.1]
sa ātmānam anvaicchat | [ŚBM, 10, 5, 3 11.2]
sa tapo 'tapyata | [ŚBM, 10, 5, 3 11.3]
sa prāmūrchat | [ŚBM, 10, 5, 3 11.4]
sa ṣaṭtriṃśataṃ sahasrāṇy apaśyad ātmano 'gnīn arkān agnimayān agnicitaḥ | [ŚBM, 10, 5, 3 11.5]
te 'gninaivādhīyanta | [ŚBM, 10, 5, 3 11.6]
agninācīyanta | [ŚBM, 10, 5, 3 11.7]
agninaiṣu grahā agṛhyanta | [ŚBM, 10, 5, 3 11.8]
agnināstuvata | [ŚBM, 10, 5, 3 11.9]
agnināśaṃsan | [ŚBM, 10, 5, 3 11.10]
yat kiṃ ca yajñe karma kriyate yat kiṃ ca yajñiyaṃ karmāgninaiva teṣu tad agnimayeṣv agnicitsv agnimayam akriyata | [ŚBM, 10, 5, 3 11.11]
tad yat kiṃ cemāni bhūtāny agnim indhate teṣām eva sā kṛtis tān evādadhati tāṃś cinvanti teṣu grahān gṛhṇanti teṣu stuvate teṣu śaṃsanti | [ŚBM, 10, 5, 3 11.12]
etāvatī vā agner vibhūtir etāvatī visṛṣṭir etāvān agniḥ ṣaṭtriṃśat sahasrāṇy agnayo 'rkāḥ | [ŚBM, 10, 5, 3 11.13]
teṣām ekaika eva tāvān yāvān asau pūrvaḥ | [ŚBM, 10, 5, 3 11.14]
te haite vidyācita eva | [ŚBM, 10, 5, 3 12.1]
tān haitān evaṃvide sarvadā sarvāṇi bhūtāni cinvanty api svapate | [ŚBM, 10, 5, 3 12.2]
vidyayā haivaita evaṃvidaś citā bhavanti | [ŚBM, 10, 5, 3 12.3]
{ŚBM, 10, 5, 4}
ayaṃ vāva loka eṣo 'gniś citaḥ | [ŚBM, 10, 5, 4 1.1]
tasyāpa eva pariśritaḥ | [ŚBM, 10, 5, 4 1.2]
manuṣyā yajuṣmatya iṣṭakāḥ sūdadohāḥ | [ŚBM, 10, 5, 4 1.3]
oṣadhayaś ca vanaspatayaś ca purīṣam | [ŚBM, 10, 5, 4 1.4]
āhutayaḥ samidhaḥ | [ŚBM, 10, 5, 4 1.5]
agnir lokampṛṇā | [ŚBM, 10, 5, 4 1.6]
tad vā etat sarvam agnim evābhisaṃpadyate | [ŚBM, 10, 5, 4 1.7]
tat sarvo 'gnir lokampṛṇām abhisaṃpadyate | [ŚBM, 10, 5, 4 1.8]
sa yo haitad evaṃ veda lokampṛṇām enam bhūtam etat sarvam abhisaṃpadyate | [ŚBM, 10, 5, 4 1.9]
antarikṣaṃ ha tv evaiṣo 'gniś citaḥ | [ŚBM, 10, 5, 4 2.1]
tasya dyāvāpṛthivyor eva saṃdhiḥ pariśritaḥ | [ŚBM, 10, 5, 4 2.2]
pareṇa hāntarikṣaṃ dyāvāpṛthivī saṃdhattaḥ | [ŚBM, 10, 5, 4 2.3]
tāḥ pariśritaḥ | [ŚBM, 10, 5, 4 2.4]
vayāṃsi yajuṣmatya iṣṭakāḥ | [ŚBM, 10, 5, 4 2.5]
varṣaṃ sūdadohāḥ | [ŚBM, 10, 5, 4 2.6]
marīcayaḥ purīṣam | [ŚBM, 10, 5, 4 2.7]
āhutayaḥ samidhaḥ | [ŚBM, 10, 5, 4 2.8]
vāyur lokampṛṇā | [ŚBM, 10, 5, 4 2.9]
tad vā etat sarvaṃ vāyum evābhisaṃpadyate | [ŚBM, 10, 5, 4 2.10]
tat sarvo 'gnir lokampṛṇām abhisaṃpadyate | [ŚBM, 10, 5, 4 2.11]
sa yo haitad evaṃ veda lokampṛṇām enam bhūtam etat sarvam abhisaṃpadyate | [ŚBM, 10, 5, 4 2.12]
dyaur ha tv evaiṣo 'gniś citaḥ | [ŚBM, 10, 5, 4 3.1]
tasyāpa eva pariśritaḥ | [ŚBM, 10, 5, 4 3.2]
yathā ha vā idaṃ kośaḥ samubjita evam ime lokā apsv antaḥ | [ŚBM, 10, 5, 4 3.3]
tad yā imāṃl lokān pareṇāpas tāḥ pariśritaḥ | [ŚBM, 10, 5, 4 3.4]
devā yajuṣmatya iṣṭakāḥ | [ŚBM, 10, 5, 4 3.5]
yad evaitasmiṃl loke 'nnaṃ tat sūdadohāḥ | [ŚBM, 10, 5, 4 3.6]
nakṣatrāṇi purīṣam | [ŚBM, 10, 5, 4 3.7]
āhutayaḥ samidhaḥ | [ŚBM, 10, 5, 4 3.8]
ādityo lokampṛṇā | [ŚBM, 10, 5, 4 3.9]
tad vā etat sarvam ādityam evābhisaṃpadyate | [ŚBM, 10, 5, 4 3.10]
tat sarvo 'gnir lokampṛṇām abhisaṃpadyate | [ŚBM, 10, 5, 4 3.11]
sa yo haitad evaṃ veda lokampṛṇām enam bhūtam etat sarvam abhisaṃpadyate | [ŚBM, 10, 5, 4 3.12]
ādityo ha tv evaiṣo 'gniś citaḥ | [ŚBM, 10, 5, 4 4.1]
tasya diśa eva pariśritaḥ | [ŚBM, 10, 5, 4 4.2]
tāḥ ṣaṣṭiś ca trīṇi ca śatāni bhavanti | [ŚBM, 10, 5, 4 4.3]
ṣaṣṭiś ca ha vai trīṇi ca śatāny ādityaṃ diśaḥ samantam pariyanti | [ŚBM, 10, 5, 4 4.4]
raśmayo yajuṣmatya iṣṭakāḥ | [ŚBM, 10, 5, 4 4.5]
tāḥ ṣaṣṭiś caiva trīṇi ca śatāni bhavanti | [ŚBM, 10, 5, 4 4.6]
ṣaṣṭiś ca ha vai trīṇi ca śatāny ādityasya raśmayaḥ | [ŚBM, 10, 5, 4 4.7]
tad yat pariśritsu yajuṣmatīḥ pratyarpayati raśmīṃs tad dikṣu pratyarpayati | [ŚBM, 10, 5, 4 4.8]
atha yad antarā diśaś ca raśmīṃś ca tat sūdadohāḥ | [ŚBM, 10, 5, 4 4.9]
atha yad dikṣu ca raśmiṣu cānnaṃ tat purīṣam | [ŚBM, 10, 5, 4 4.10]
tā āhutayaḥ | [ŚBM, 10, 5, 4 4.11]
tāḥ samidhaḥ | [ŚBM, 10, 5, 4 4.12]
atha yad diśa iti ca raśmaya iti cākhyāyate tal lokampṛṇā | [ŚBM, 10, 5, 4 4.13]
tad vā etat sarvaṃ diśa iti caiva raśmaya iti cākhyāyate | [ŚBM, 10, 5, 4 4.14]
tat sarvo 'gnir lokampṛṇām abhisaṃpadyate | [ŚBM, 10, 5, 4 4.15]
sa yo haitad evaṃ veda lokampṛṇām enam bhūtam etat sarvam abhisaṃpadyate | [ŚBM, 10, 5, 4 4.16]
nakṣatrāṇi ha tv evaiṣo 'gniś citaḥ | [ŚBM, 10, 5, 4 5.1]
tāni vā etāni saptaviṃśatir nakṣatrāṇi | [ŚBM, 10, 5, 4 5.2]
saptaviṃśatiḥ saptaviṃśatir hopanakṣatrāṇy ekaikaṃ nakṣatram anūpatiṣṭhante | [ŚBM, 10, 5, 4 5.3]
tāni sapta ca śatāni viṃśatiś cādhi ṣaṭtriṃśat | [ŚBM, 10, 5, 4 5.4]
tato yāni sapta ca śatāni viṃśatiś ceṣṭakā eva tāḥ ṣaṣṭiś ca trīṇi ca śatāni pariśritaḥ ṣaṣṭiś ca trīṇi ca śatāni yajuṣmatyaḥ | [ŚBM, 10, 5, 4 5.5]
atha yāny adhi ṣaṭtriṃśat sa trayodaśo māsaḥ sa ātmā | [ŚBM, 10, 5, 4 5.6]
triṃśad ātmā | [ŚBM, 10, 5, 4 5.7]
pratiṣṭhā dve | [ŚBM, 10, 5, 4 5.8]
śira eva ṣaṭtriṃśyau | [ŚBM, 10, 5, 4 5.9]
tad yat te dve bhavato dvyakṣaraṃ hi śiraḥ | [ŚBM, 10, 5, 4 5.10]
atha yad antarā nakṣatre tat sūdadohāḥ | [ŚBM, 10, 5, 4 5.11]
atha yan nakṣatreṣv annaṃ tat purīṣam | [ŚBM, 10, 5, 4 5.12]
tā āhutayaḥ | [ŚBM, 10, 5, 4 5.13]
tāḥ samidhaḥ | [ŚBM, 10, 5, 4 5.14]
atha yan nakṣatrāṇīty ākhyāyate tal lokampṛṇā | [ŚBM, 10, 5, 4 5.15]
tad vā etat sarvaṃ nakṣatrāṇīty evākhyāyate | [ŚBM, 10, 5, 4 5.16]
tat sarvo 'gnir lokampṛṇām abhisaṃpadyate | [ŚBM, 10, 5, 4 5.17]
sa yo haitad evaṃ veda lokampṛṇām enam bhūtam etat sarvam abhisaṃpadyate | [ŚBM, 10, 5, 4 5.18]
tā vā etāḥ ekaviṃśatir bṛhatyaḥ | [ŚBM, 10, 5, 4 6.1]
ekaviṃśo vai svargo lokaḥ | [ŚBM, 10, 5, 4 6.2]
bṛhatī svargo lokaḥ | [ŚBM, 10, 5, 4 6.3]
tad eṣa svargaṃ lokam abhisaṃpadyata ekaviṃśaṃ ca stomam bṛhatīṃ ca chandaḥ | [ŚBM, 10, 5, 4 6.4]
chandāṃsi ha tv evaiṣo 'gniś citaḥ | [ŚBM, 10, 5, 4 7.1]
tāni vā etāni sapta chandāṃsi caturuttarāṇi | [ŚBM, 10, 5, 4 7.2]
tricāni teṣāṃ sapta ca śatāni viṃśatiś cākṣarāṇy adhi ṣaṭtriṃśat | [ŚBM, 10, 5, 4 7.3]
tato yāni sapta ca śatāni viṃśatiś ceṣṭakā eva tāḥ ṣaṣṭiś ca trīṇi ca śatāni pariśritaḥ ṣaṣṭiś ca trīṇi ca śatāni yajuṣmatyaḥ | [ŚBM, 10, 5, 4 7.4]
atha yāny adhi ṣaṭtriṃśat sa trayodaśo māsaḥ sa ātmā | [ŚBM, 10, 5, 4 7.5]
triṃśad ātmā | [ŚBM, 10, 5, 4 7.6]
pratiṣṭhā dve | [ŚBM, 10, 5, 4 7.7]
prāṇā dve | [ŚBM, 10, 5, 4 7.8]
śira eva ṣaṭtriṃśyau | [ŚBM, 10, 5, 4 7.9]
tad yat te dve bhavato dvyakṣaraṃ hi śiraḥ | [ŚBM, 10, 5, 4 7.10]
tasyai vā etasyai ṣaṭtriṃśadakṣarāyai bṛhatyai yāni daśa prathamāny akṣarāṇi sā daśākṣaraikapadā | [ŚBM, 10, 5, 4 8.1]
atha yāni viṃśatiḥ sā viṃśatyakṣarā dvipadā | [ŚBM, 10, 5, 4 8.2]
atha yāni triṃśat sā triṃśadakṣarā virāṭ | [ŚBM, 10, 5, 4 8.3]
atha yāni trayastriṃśat sā trayastriṃśadakṣarā | [ŚBM, 10, 5, 4 8.4]
atha yāni catustriṃśat sā catustriṃśadakṣarā svarāṭ | [ŚBM, 10, 5, 4 8.5]
atha yat sarvaiś chandobhir ayam agniś citas tad atichandāḥ | [ŚBM, 10, 5, 4 8.6]
tā u sarvā iṣṭakā eva | [ŚBM, 10, 5, 4 8.7]
iṣṭaketi trīṇy akṣarāṇi tripadā gāyatrī | [ŚBM, 10, 5, 4 8.8]
tenaiṣa gāyatro 'gniḥ | [ŚBM, 10, 5, 4 8.9]
mṛd āpa iti trīṇy akṣarāṇi tripadā gāyatrī | [ŚBM, 10, 5, 4 8.10]
teno evaiṣa gāyatraḥ | [ŚBM, 10, 5, 4 8.11]
atha yad antarā chandasī tat sūdadohāḥ | [ŚBM, 10, 5, 4 8.12]
atha yac chandaḥsv annaṃ tat purīṣam | [ŚBM, 10, 5, 4 8.13]
tā āhutayaḥ | [ŚBM, 10, 5, 4 8.14]
tāḥ samidhaḥ | [ŚBM, 10, 5, 4 8.15]
atha yac chandāṃsīty ākhyāyate tal lokampṛṇā | [ŚBM, 10, 5, 4 8.16]
tad vā etat sarvaṃ chandāṃsīty evākhyāyate | [ŚBM, 10, 5, 4 8.17]
tat sarvo 'gnir lokampṛṇām abhisaṃpadyate | [ŚBM, 10, 5, 4 8.18]
sa yo haitad evaṃ veda lokampṛṇām enam bhūtam etat sarvam abhisaṃpadyate | [ŚBM, 10, 5, 4 8.19]
tā vā etāḥ ekaviṃśatir bṛhatyaḥ | [ŚBM, 10, 5, 4 9.1]
ekaviṃśo vai svargo lokaḥ | [ŚBM, 10, 5, 4 9.2]
bṛhatī svargo lokaḥ | [ŚBM, 10, 5, 4 9.3]
tad eṣa svargaṃ lokam abhisaṃpadyata ekaviṃśaṃ ca stomam bṛhatīṃ ca chandaḥ | [ŚBM, 10, 5, 4 9.4]
saṃvatsaro ha tv evaiṣo 'gniś citaḥ | [ŚBM, 10, 5, 4 10.1]
tasya rātraya eva pariśritaḥ | [ŚBM, 10, 5, 4 10.2]
tāḥ ṣaṣṭiśca trīṇi ca śatāni bhavanti | [ŚBM, 10, 5, 4 10.3]
ṣaṣṭiś ca ha vai trīṇi ca śatāni saṃvatsarasya rātrayaḥ | [ŚBM, 10, 5, 4 10.4]
ahāni yajuṣmatya iṣṭakāḥ | [ŚBM, 10, 5, 4 10.5]
tāḥ ṣaṣṭiś caiva trīṇi ca śatāni bhavanti | [ŚBM, 10, 5, 4 10.6]
ṣaṣṭiś ca ha vai trīṇi ca śatāni saṃvatsarasyāhāni | [ŚBM, 10, 5, 4 10.7]
atha yā amūḥ ṣaṭtriṃśad iṣṭakā atiyanti yaḥ sa trayodaśo māsa ātmārdhamāsāś ca te māsāś ca caturviṃśatir ardhamāsā dvādaśa māsāḥ | [ŚBM, 10, 5, 4 10.8]
atha yad antarāhorātre tat sūdadohāḥ | [ŚBM, 10, 5, 4 10.9]
atha yad ahorātreṣv annaṃ tat purīṣam | [ŚBM, 10, 5, 4 10.10]
tā āhutayaḥ | [ŚBM, 10, 5, 4 10.11]
tāḥ samidhaḥ | [ŚBM, 10, 5, 4 10.12]
atha yad ahorātrāṇīty ākhyāyate tal lokampṛṇā | [ŚBM, 10, 5, 4 10.13]
tad vā etat sarvam ahorātrāṇīty evākhyāyate | [ŚBM, 10, 5, 4 10.14]
tat sarvo 'gnir lokampṛṇām abhisaṃpadyate | [ŚBM, 10, 5, 4 10.15]
sa yo haitad evaṃ veda lokampṛṇām enam bhūtam etat sarvam abhisaṃpadyate | [ŚBM, 10, 5, 4 10.16]
tā vā etāḥ ekaviṃśatir bṛhatyaḥ | [ŚBM, 10, 5, 4 11.1]
ekaviṃśo vai svargo lokaḥ | [ŚBM, 10, 5, 4 11.2]
bṛhatī svargo lokaḥ | [ŚBM, 10, 5, 4 11.3]
tad eṣa svargaṃ lokam abhisaṃpadyate ekaviṃśaṃ ca stomam bṛhatīṃ ca chandaḥ | [ŚBM, 10, 5, 4 11.4]
ātmā ha tv evaiṣo 'gniś citaḥ | [ŚBM, 10, 5, 4 12.1]
tasyāsthīny eva pariśritaḥ | [ŚBM, 10, 5, 4 12.2]
tāḥ ṣaṣṭiś ca trīṇi ca śatāni bhavanti | [ŚBM, 10, 5, 4 12.3]
ṣaṣṭiś ca ha vai trīṇi ca śatāni puruṣasyāsthīni | [ŚBM, 10, 5, 4 12.4]
majjāno yajuṣmatya iṣṭakāḥ | [ŚBM, 10, 5, 4 12.5]
tāḥ ṣaṣṭiś caiva trīṇi ca śatāni bhavanti | [ŚBM, 10, 5, 4 12.6]
ṣaṣṭiś ca ha vai trīṇi ca śatāni puruṣasya majjānaḥ | [ŚBM, 10, 5, 4 12.7]
atha yā amūḥ ṣaṭtriṃśad iṣṭakā atiyanti yaḥ sa trayodaśo māsa ātmā prāṇaḥ | [ŚBM, 10, 5, 4 12.8]
sa tasya triṃśad ātman vidhāḥ pratiṣṭhāyāṃ dve śīrṣan dve | [ŚBM, 10, 5, 4 12.9]
tad yat te dve bhavato dvikapālaṃ hi śiraḥ | [ŚBM, 10, 5, 4 12.10]
atha yenemāni parvāṇi saṃtatāni tat sūdadohāḥ | [ŚBM, 10, 5, 4 12.11]
athaitat trayaṃ yenāyam ātmā pracchanno loma tvaṅ māṃsam iti tat purīṣam | [ŚBM, 10, 5, 4 12.12]
yat pibati tā āhutayaḥ | [ŚBM, 10, 5, 4 12.13]
yad aśnāti tāḥ samidhaḥ | [ŚBM, 10, 5, 4 12.14]
atha yad ātmety ākhyāyate tal lokampṛṇā | [ŚBM, 10, 5, 4 12.15]
tad vā etat sarvam ātmety evākhyāyate | [ŚBM, 10, 5, 4 12.16]
tat sarvo 'gnir lokampṛṇām abhisaṃpadyate | [ŚBM, 10, 5, 4 12.17]
sa yo haitad evaṃ veda lokampṛṇām enam bhūtam etat sarvam abhisaṃpadyate | [ŚBM, 10, 5, 4 12.18]
tā vā etāḥ ekaviṃśatir bṛhatyaḥ | [ŚBM, 10, 5, 4 13.1]
ekaviṃśo vai svargo lokaḥ | [ŚBM, 10, 5, 4 13.2]
bṛhatī svargo lokaḥ | [ŚBM, 10, 5, 4 13.3]
tad eṣa svargaṃ lokam abhisaṃpadyate ekaviṃśaṃ ca stomam bṛhatīṃ ca chandaḥ | [ŚBM, 10, 5, 4 13.4]
sarvāṇi ha tv eva bhūtāni sarve devā eṣo 'gniś citaḥ | [ŚBM, 10, 5, 4 14.1]
āpo vai sarve devāḥ sarvāṇi bhūtāni | [ŚBM, 10, 5, 4 14.2]
tā haitā āpa evaiṣo 'gniś citaḥ | [ŚBM, 10, 5, 4 14.3]
tasya nāvyā eva pariśritaḥ | [ŚBM, 10, 5, 4 14.4]
tāḥ ṣaṣṭiś ca trīṇi ca śatāni bhavanti | [ŚBM, 10, 5, 4 14.5]
ṣaṣṭiś ca ha vai trīṇi ca śatāny ādityaṃ nāvyāḥ samantam pariyanti | [ŚBM, 10, 5, 4 14.6]
nāvyā u eva yajuṣmatya iṣṭakāḥ | [ŚBM, 10, 5, 4 14.7]
tāḥ ṣaṣṭiś caiva trīṇi ca śatāni bhavanti | [ŚBM, 10, 5, 4 14.8]
ṣaṣṭiś ca ha vai trīṇi ca śatāny ādityaṃ nāvyā abhikṣaranti | [ŚBM, 10, 5, 4 14.9]
atha yad antarā nāvye tat sūdadohāḥ | [ŚBM, 10, 5, 4 14.10]
atha yā amūḥ ṣaṭtriṃśad iṣṭakā atiyanti yaḥ sa trayodaśo māsa ātmāyam eva sa yo 'yaṃ hiraṇmayaḥ puruṣaḥ | [ŚBM, 10, 5, 4 14.11]
tasyaite pratiṣṭhe rukmaś ca puṣkaraparṇaṃ cāpaś cādityamaṇḍalaṃ ca | [ŚBM, 10, 5, 4 15.1]
srucau bāhū | [ŚBM, 10, 5, 4 15.2]
tāvindrāgnī | [ŚBM, 10, 5, 4 15.3]
dve svayamātṛṇṇe iyaṃ cāntarikṣaṃ ca | [ŚBM, 10, 5, 4 15.4]
tisro viśvajyotiṣa etā devatā agnir vāyur ādityaḥ | [ŚBM, 10, 5, 4 15.5]
etā hy eva devatā viśvaṃ jyotiḥ | [ŚBM, 10, 5, 4 15.6]
dvādaśartavyāḥ sa saṃvatsaraḥ sa ātmā | [ŚBM, 10, 5, 4 15.7]
pañca pañcacūḍāḥ sa yajñas te devāḥ | [ŚBM, 10, 5, 4 15.8]
atha yad vikarṇī ca svayamātṛṇṇā cāśmā pṛśniḥ | [ŚBM, 10, 5, 4 15.9]
yaś cite 'gnir nidhīyate sā pañcatriṃśī | [ŚBM, 10, 5, 4 15.10]
lokampṛṇāyai yajuḥ ṣaṭtriṃśī | [ŚBM, 10, 5, 4 15.11]
so 'syaiṣa sarvasyāntam evātmā | [ŚBM, 10, 5, 4 15.12]
sa eṣa sarvāsām apām madhye | [ŚBM, 10, 5, 4 15.13]
sa eṣa sarvaiḥ kāmaiḥ sampannaḥ | [ŚBM, 10, 5, 4 15.14]
āpo vai sarve kāmāḥ | [ŚBM, 10, 5, 4 15.15]
sa eṣo 'kāmaḥ sarvakāmaḥ | [ŚBM, 10, 5, 4 15.16]
na hy etaṃ kasyacana kāmaḥ | [ŚBM, 10, 5, 4 15.17]
tad eṣa śloko bhavati vidyayā tad ārohanti yatra kāmāḥ parāgatāḥ na tatra dakṣiṇā yanti nāvidvāṃsas tapasvina iti | [ŚBM, 10, 5, 4 16.1]
na haiva taṃ lokaṃ dakṣiṇābhir na tapasānevaṃvid aśnute | [ŚBM, 10, 5, 4 16.2]
evaṃvidāṃ haiva sa lokaḥ | [ŚBM, 10, 5, 4 16.3]
abhram purīṣam | [ŚBM, 10, 5, 4 17.1]
candramā āhutayaḥ | [ŚBM, 10, 5, 4 17.2]
nakṣatrāṇi samidhaḥ | [ŚBM, 10, 5, 4 17.3]
yac candramā nakṣatre vasaty āhutis tat samidhi vasati | [ŚBM, 10, 5, 4 17.4]
etad u vā āhuter annam eṣā pratiṣṭhā | [ŚBM, 10, 5, 4 17.5]
tasmād āhutir na kṣīyate | [ŚBM, 10, 5, 4 17.6]
etaddhy asyā annam eṣā pratiṣṭhā | [ŚBM, 10, 5, 4 17.7]
atha yad devā ity ākhyāyate tal lokampṛṇā | [ŚBM, 10, 5, 4 17.8]
tad vā etat sarvaṃ devā ity evākhyāyate | [ŚBM, 10, 5, 4 17.9]
tad etad ṛcābhyuktaṃ viśve devā anu tat te yajur gur iti | [ŚBM, 10, 5, 4 18.1]
sarvāṇi hy atra bhūtāni sarve devā yajur eva bhavanti | [ŚBM, 10, 5, 4 18.2]
tat sarvo 'gnir lokampṛṇām abhisaṃpadyate | [ŚBM, 10, 5, 4 18.3]
sa yo haitad evaṃ veda lokampṛṇām enam bhūtam etat sarvam abhisaṃpadyate | [ŚBM, 10, 5, 4 18.4]
tā vā etāḥ ekaviṃśatir bṛhatyaḥ | [ŚBM, 10, 5, 4 19.1]
ekaviṃśo vai svargo lokaḥ | [ŚBM, 10, 5, 4 19.2]
bṛhatī svargo lokaḥ | [ŚBM, 10, 5, 4 19.3]
tad eṣa svargaṃ lokam abhisaṃpadyata ekaviṃśaṃ ca stomam bṛhatīṃ ca chandaḥ | [ŚBM, 10, 5, 4 19.4]
{ŚBM, 10, 5, 5}
kuśrir ha vājaśravaso 'gniṃ cikye | [ŚBM, 10, 5, 5 1.1]
taṃ hovāca suśravāḥ kauṣyo gautama yad agnim acaiṣīḥ prāñcam enam acaiṣīḥ pratyañcam enam acaiṣīr nyañcam enam acaiṣīr uttānam enam acaiṣīḥ | [ŚBM, 10, 5, 5 1.2]
yady ahainam prāñcam acaiṣīḥ yathā parāca āsīnāya pṛṣṭhato 'nnādyam upāharet tādṛk tat | [ŚBM, 10, 5, 5 2.1]
na te haviḥ pratigrahīṣyati | [ŚBM, 10, 5, 5 2.2]
yady u vā enam pratyañcam acaiṣīḥ kasmād asya tarhi paścātpuccham akārṣīḥ | [ŚBM, 10, 5, 5 3.1]
yady u vā enaṃ nyañcam acaiṣīḥ yathā nīcaḥ śayānasya pṛṣṭhe 'nnādyaṃ pratiṣṭhāpayet tādṛk tat | [ŚBM, 10, 5, 5 4.1]
naiva te haviḥ pratigrahīṣyati | [ŚBM, 10, 5, 5 4.2]
yady u vā enam uttānam acaiṣīḥ na vā uttānaṃ vayaḥ svargaṃ lokam abhivahati | [ŚBM, 10, 5, 5 5.1]
na tvā svargaṃ lokam abhivakṣyati | [ŚBM, 10, 5, 5 5.2]
asvargya u te bhaviṣyatīti | [ŚBM, 10, 5, 5 5.3]
sa hovāca prāñcam enam acaiṣam pratyañcam enam acaiṣaṃ nyañcam enam acaiṣam uttānam enam acaiṣaṃ sarvā anu diśa enam acaiṣam iti | [ŚBM, 10, 5, 5 6.1]
sa yat prāñcam puruṣam upadadhāti prācyau srucau tat prāṅ cīyate | [ŚBM, 10, 5, 5 7.1]
atha yat pratyañcaṃ kūrmam upadadhāti pratyañci paśuśīrṣāṇi tat pratyaṅ cīyate | [ŚBM, 10, 5, 5 7.2]
atha yan nyañcaṃ kūrmam upadadhāti nyañci paśuśīrṣāṇi nīcīr iṣṭakās tan nyaṅ cīyate | [ŚBM, 10, 5, 5 7.3]
atha yad uttānaṃ puruṣam upadadhāty uttāne srucā uttānam ulūkhalam uttānām ukhāṃ tad uttānaś cīyate | [ŚBM, 10, 5, 5 7.4]
atha yat sarvā anu diśaḥ parisarpam iṣṭakā upadadhāti tat sarvataś cīyate | [ŚBM, 10, 5, 5 7.5]
atha ha koṣā dhāvayantaḥ nirūḍhaśirasam agnim upādhāvayāṃcakruḥ | [ŚBM, 10, 5, 5 8.1]
teṣāṃ haika uvāca śrīr vai śiraḥ | [ŚBM, 10, 5, 5 8.2]
śriyam asya nirauhīt | [ŚBM, 10, 5, 5 8.3]
sarvajyāniṃ jyāsyata iti | [ŚBM, 10, 5, 5 8.4]
sa ha tathaivāsa | [ŚBM, 10, 5, 5 8.5]
atha haika uvāca prāṇā vai śiraḥ | [ŚBM, 10, 5, 5 9.1]
prāṇān asya nirauhīt | [ŚBM, 10, 5, 5 9.2]
kṣipre 'muṃ lokam eṣyatīti | [ŚBM, 10, 5, 5 9.3]
sa u ha tathaivāsa | [ŚBM, 10, 5, 5 9.4]
ūrdhvo vā eṣa etac cīyate yad darbhastambo logeṣṭakāḥ puṣkaraparṇaṃ rukmapuruṣau srucau svayamātṛṇṇā dūrveṣṭakā dviyajū retaḥsicau viśvajyotir ṛtavye aṣāḍhā kūrmaḥ | [ŚBM, 10, 5, 5 10.1]
atha hāsyaitad eva pratyakṣatamāṃ śiro yaś cite 'gnir nidhīyate | [ŚBM, 10, 5, 5 10.2]
tasmān na nirūhet | [ŚBM, 10, 5, 5 10.3]
{ŚBM, 10, 6, 1}
atha haite 'ruṇe aupaveśau samājagmuḥ satyayajñaḥ pauluṣir mahāśālo jābālo buḍila āśvatarāśvir indradyumno bhāllaveyo janaḥ śārkarākṣyaḥ | [ŚBM, 10, 6, 1 1.1]
te ha vaiśvānare samāsata | [ŚBM, 10, 6, 1 1.2]
teṣāṃ ha vaiśvānare na samiyāya | [ŚBM, 10, 6, 1 1.3]
te hocur aśvapatir vā ayaṃ kaikeyaḥ samprati vaiśvānaraṃ veda | [ŚBM, 10, 6, 1 2.1]
taṃ gacchāmeti | [ŚBM, 10, 6, 1 2.2]
te hāśvapatiṃ kaikeyam ājagmuḥ | [ŚBM, 10, 6, 1 2.3]
tebhyo ha pṛthag āvasathān pṛthag apacitīḥ pṛthak sāhasrānt somān provāca | [ŚBM, 10, 6, 1 2.4]
te ha prātar asaṃvidānā eva samitpāṇayaḥ praticakramira upa tvāyāmeti | [ŚBM, 10, 6, 1 2.5]
sa hovāca yan nu bhagavanto 'nūcānā anūcānaputrāḥ kim idam iti | [ŚBM, 10, 6, 1 3.1]
te hocur vaiśvānaraṃ ha bhagavānt samprati veda | [ŚBM, 10, 6, 1 3.2]
taṃ no brūhīti | [ŚBM, 10, 6, 1 3.3]
sa hovāca samprati khalu nvā ahaṃ vaiśvānaraṃ veda | [ŚBM, 10, 6, 1 3.4]
abhyādhatta samidhaḥ | [ŚBM, 10, 6, 1 3.5]
upetā stheti | [ŚBM, 10, 6, 1 3.6]
sa hovācāruṇam aupaveśiṃ gautama kaṃ tvaṃ vaiśvānaraṃ vettheti | [ŚBM, 10, 6, 1 4.1]
pṛthivīm eva rājann iti hovāca | [ŚBM, 10, 6, 1 4.2]
om iti hovāca | [ŚBM, 10, 6, 1 4.3]
eṣa vai vaiśvānaraḥ | [ŚBM, 10, 6, 1 4.4]
etaṃ hi vai tvam pratiṣṭhāṃ vaiśvānaraṃ vettha | [ŚBM, 10, 6, 1 4.5]
tasmāt tvam pratiṣṭhitaḥ prajayā paśubhir asi | [ŚBM, 10, 6, 1 4.6]
yo vā etaṃ pratiṣṭhāṃ vaiśvānaraṃ vedāpa punarmṛtyuṃ jayati sarvam āyur eti | [ŚBM, 10, 6, 1 4.7]
pādau tvā etau vaiśvānarasya | [ŚBM, 10, 6, 1 4.8]
pādau te 'mlāsyatāṃ yadi ha nāgamiṣya iti | [ŚBM, 10, 6, 1 4.9]
pādau te 'viditāv abhaviṣyatāṃ yadi ha nāgamiṣya iti vā | [ŚBM, 10, 6, 1 4.10]
atha hovāca satyayajñaṃ pauluṣim prācīnayogya kaṃ tvaṃ vaiśvānaraṃ vettheti | [ŚBM, 10, 6, 1 5.1]
apa eva rājann iti hovāca | [ŚBM, 10, 6, 1 5.2]
om iti hovāca | [ŚBM, 10, 6, 1 5.3]
eṣa vai rayir vaiśvānaraḥ | [ŚBM, 10, 6, 1 5.4]
etaṃ hi vai tvaṃ rayiṃ vaiśvānaraṃ vettha | [ŚBM, 10, 6, 1 5.5]
tasmāt tvaṃ rayimān puṣṭimān asi | [ŚBM, 10, 6, 1 5.6]
yo vā etaṃ rayiṃ vaiśvānaraṃ vedāpa punarmṛtyuṃ jayati sarvam āyur eti | [ŚBM, 10, 6, 1 5.7]
vastis tvā eṣa vaiśvānarasya | [ŚBM, 10, 6, 1 5.8]
vastis tvāhāsyad yadi ha nāgamiṣya iti | [ŚBM, 10, 6, 1 5.9]
vastis te 'vidito 'bhaviṣyad yadi ha nāgamiṣya iti vā | [ŚBM, 10, 6, 1 5.10]
atha hovāca mahāśālaṃ jābālam aupamanyava kaṃ tvaṃ vaiśvānaraṃ vettheti | [ŚBM, 10, 6, 1 6.1]
ākāśam eva rājann iti hovāca | [ŚBM, 10, 6, 1 6.2]
om iti hovāca | [ŚBM, 10, 6, 1 6.3]
eṣa vai bahulo vaiśvānaraḥ | [ŚBM, 10, 6, 1 6.4]
etaṃ hi vai tvam bahulaṃ vaiśvānaraṃ vettha | [ŚBM, 10, 6, 1 6.5]
tasmāt tvam bahuḥ prajayā paśubhir asi | [ŚBM, 10, 6, 1 6.6]
yo vā etaṃ bahulaṃ vaiśvānaraṃ vedāpa punarmṛtyuṃ jayati sarvam āyur eti | [ŚBM, 10, 6, 1 6.7]
ātmā tvā eṣa vaiśvānarasya | [ŚBM, 10, 6, 1 6.8]
ātmā tvāhāsyad yadi ha nāgamiṣya iti | [ŚBM, 10, 6, 1 6.9]
ātmā te 'vidito 'bhaviṣyad yadi ha nāgamiṣya iti vā | [ŚBM, 10, 6, 1 6.10]
atha hovāca buḍilam āśvatarāśviṃ vaiyāghrapadya kaṃ tvaṃ vaiśvānaraṃ vettheti | [ŚBM, 10, 6, 1 7.1]
vāyum eva rājann iti hovāca | [ŚBM, 10, 6, 1 7.2]
om iti hovāca | [ŚBM, 10, 6, 1 7.3]
eṣa vai pṛthagvartmā vaiśvānaraḥ | [ŚBM, 10, 6, 1 7.4]
etaṃ hi vai tvam pṛthagvartmānaṃ vaiśvānaraṃ vettha | [ŚBM, 10, 6, 1 7.5]
tasmāt tvām pṛthag rathaśreṇayo 'nuyānti | [ŚBM, 10, 6, 1 7.6]
yo vā etam pṛthagvartmānaṃ vaiśvānaraṃ vedāpa punarmṛtyuṃ jayati sarvam āyur eti | [ŚBM, 10, 6, 1 7.7]
prāṇas tvā eṣa vaiśvānarasya | [ŚBM, 10, 6, 1 7.8]
prāṇas tvāhāsyad yadi ha nāgamiṣya iti | [ŚBM, 10, 6, 1 7.9]
prāṇas te 'vidito 'bhaviṣyad yadi ha nāgamiṣya iti vā | [ŚBM, 10, 6, 1 7.10]
atha hovācendradyumnam bhāllaveyaṃ vaiyāghrapadya kaṃ tvaṃ vaiśvānaraṃ vettheti | [ŚBM, 10, 6, 1 8.1]
ādityam eva rājann iti hovāca | [ŚBM, 10, 6, 1 8.2]
om iti hovāca | [ŚBM, 10, 6, 1 8.3]
eṣa vai sutatejā vaiśvānaraḥ | [ŚBM, 10, 6, 1 8.4]
etaṃ hi vai tvaṃ sutatejasaṃ vaiśvānaraṃ vettha | [ŚBM, 10, 6, 1 8.5]
tasmāt tavaiṣa suto 'dyamānaḥ pacyamāno 'kṣīyamāṇo gṛheṣu tiṣṭhati | [ŚBM, 10, 6, 1 8.6]
yo vā etaṃ sutatejasaṃ vaiśvānaraṃ vedāpa punarmṛtyuṃ jayati sarvam āyur eti | [ŚBM, 10, 6, 1 8.7]
cakṣus tvā etad vaiśvānarasya | [ŚBM, 10, 6, 1 8.8]
cakṣus tvāhāsyad yadi ha nāgamiṣya iti | [ŚBM, 10, 6, 1 8.9]
cakṣus te 'viditam abhaviṣyad yadi ha nāgamiṣya iti vā | [ŚBM, 10, 6, 1 8.10]
atha hovāca janaṃ śārkarākṣyaṃ sāyavasa kaṃ tvaṃ vaiśvānaraṃ vettheti | [ŚBM, 10, 6, 1 9.1]
divam eva rājann iti hovāca | [ŚBM, 10, 6, 1 9.2]
om iti hovāca | [ŚBM, 10, 6, 1 9.3]
eṣa vā atiṣṭhā vaiśvānaraḥ | [ŚBM, 10, 6, 1 9.4]
etaṃ hi vai tvam atiṣṭhāṃ vaiśvānaraṃ vettha | [ŚBM, 10, 6, 1 9.5]
tasmāt tvaṃ samānān atitiṣṭhasi | [ŚBM, 10, 6, 1 9.6]
yo vā etam atiṣṭhāṃ vaiśvānaraṃ vedāpa punarmṛtyuṃ jayati sarvam āyur eti | [ŚBM, 10, 6, 1 9.7]
mūrdhā tvā eṣa vaiśvānarasya | [ŚBM, 10, 6, 1 9.8]
mūrdhā tvāhāsyad yadi ha nāgamiṣya iti | [ŚBM, 10, 6, 1 9.9]
mūrdhā te 'vidito 'bhaviṣyad yadi ha nāgamiṣya iti vā | [ŚBM, 10, 6, 1 9.10]
tān hovāca ete vai yūyam pṛthag vaiśvānarān vidvāṃsaḥ pṛthag annam aghasta | [ŚBM, 10, 6, 1 10.1]
prādeśamātram iva ha vai devāḥ suviditā abhisaṃpannāḥ | [ŚBM, 10, 6, 1 10.2]
tathā tu va enān vakṣyāmi yathā prādeśamātram evābhisaṃpādayiṣyāmīti | [ŚBM, 10, 6, 1 10.3]
sa hovāca mūrdhānam upadiśann eṣa vā atiṣṭhā vaiśvānara iti | [ŚBM, 10, 6, 1 11.1]
cakṣuṣī upadiśann uvācaiṣa vai sutatejā vaiśvānara iti | [ŚBM, 10, 6, 1 11.2]
nāsike upadiśann uvācaiṣa vai pṛthagvartmā vaiśvānara iti | [ŚBM, 10, 6, 1 11.3]
mukhyam ākāśam upadiśann uvācaiṣa vai bahulo vaiśvānara iti | [ŚBM, 10, 6, 1 11.4]
mukhyā apa upadiśann uvācaiṣa vai rayir vaiśvānara iti | [ŚBM, 10, 6, 1 11.5]
cubukam upadiśann uvācaiṣa vai pratiṣṭhā vaiśvānara iti | [ŚBM, 10, 6, 1 11.6]
sa eṣo 'gnir vaiśvānaro yat puruṣaḥ | [ŚBM, 10, 6, 1 11.7]
sa yo haitam evam agniṃ vaiśvānaram puruṣavidhaṃ puruṣe 'ntaḥ pratiṣṭhitaṃ vedāpa punarmṛtyuṃ jayati sarvam āyur eti | [ŚBM, 10, 6, 1 11.8]
na hāsya bruvāṇaṃ cana vaiśvānaro hinasti | [ŚBM, 10, 6, 1 11.9]
{ŚBM, 10, 6, 2}
dvayaṃ vā idam attā caivādyaṃ ca | [ŚBM, 10, 6, 2 1.1]
tad yadobhayaṃ samāgacchaty attaivākhyāyate nādyam | [ŚBM, 10, 6, 2 1.2]
sa vai yaḥ so 'ttāgnir eva saḥ | [ŚBM, 10, 6, 2 2.1]
tasmin yat kiṃ cābhyādadhaty āhitaya evāsya tāḥ | [ŚBM, 10, 6, 2 2.2]
āhitayo ha vai tā āhutaya ity ācakṣate parokṣam | [ŚBM, 10, 6, 2 2.3]
parokṣakāmā hi devāḥ | [ŚBM, 10, 6, 2 2.4]
ādityo vā attā | [ŚBM, 10, 6, 2 3.1]
tasya candramā evāhitayaḥ | [ŚBM, 10, 6, 2 3.2]
candramasaṃ hy āditya ādadhatīty adhidevatam | [ŚBM, 10, 6, 2 3.3]
athādhyātmam | [ŚBM, 10, 6, 2 4.1]
prāṇo vā attā | [ŚBM, 10, 6, 2 4.2]
tasyānnam evāhitayaḥ | [ŚBM, 10, 6, 2 4.3]
annaṃ hi prāṇa ādadhatīti nv agneḥ | [ŚBM, 10, 6, 2 4.4]
athārkasya | [ŚBM, 10, 6, 2 5.1]
agnir vā arkaḥ | [ŚBM, 10, 6, 2 5.2]
tasyāhutaya eva kam | [ŚBM, 10, 6, 2 5.3]
āhutayo hy agnaye kam | [ŚBM, 10, 6, 2 5.4]
ādityo vā arkaḥ | [ŚBM, 10, 6, 2 6.1]
tasya candramā eva kam | [ŚBM, 10, 6, 2 6.2]
candramā hy ādityāya kam ity adhidevatam | [ŚBM, 10, 6, 2 6.3]
athādhyātmam | [ŚBM, 10, 6, 2 7.1]
prāṇo vā arkaḥ | [ŚBM, 10, 6, 2 7.2]
tasyānnam eva kam | [ŚBM, 10, 6, 2 7.3]
annaṃ hi prāṇāya kam iti nv evārkasya | [ŚBM, 10, 6, 2 7.4]
athokthasya | [ŚBM, 10, 6, 2 8.1]
agnir vā uk | [ŚBM, 10, 6, 2 8.2]
tasyāhutaya eva tham | [ŚBM, 10, 6, 2 8.3]
āhutibhir hy agnir uttiṣṭhati | [ŚBM, 10, 6, 2 8.4]
ādityo vā uk | [ŚBM, 10, 6, 2 9.1]
tasya candramā eva tham | [ŚBM, 10, 6, 2 9.2]
candramasā hy āditya uttiṣṭhatīty adhidevatam | [ŚBM, 10, 6, 2 9.3]
athādhyātmam | [ŚBM, 10, 6, 2 10.1]
prāṇo vā uk | [ŚBM, 10, 6, 2 10.2]
tasyānnam eva tham | [ŚBM, 10, 6, 2 10.3]
annena hi prāṇa uttiṣṭhatīti nv evokthasya | [ŚBM, 10, 6, 2 10.4]
sa eṣo 'gnividho 'rkavidha ukthavidho yat puruṣaḥ | [ŚBM, 10, 6, 2 10.5]
sa yo haitam evam agnividham arkavidham ukthavidham puruṣamupāste viduṣo haivāsyaivaṃ bhrātṛvyo mlāyati | [ŚBM, 10, 6, 2 10.6]
prāṇena vā agnir dīpyate agninā vāyur vāyunāditya ādityena candramāś candramasā nakṣatrāṇi nakṣatrair vidyut | [ŚBM, 10, 6, 2 11.1]
etāvatī vai dīptir asmiṃś ca loke 'muṣmiṃś ca | [ŚBM, 10, 6, 2 11.2]
sarvāṃ haitāṃ dīptiṃ dīpyate 'smiṃś ca loke 'muṣmiṃś ca ya evaṃ veda | [ŚBM, 10, 6, 2 11.3]
{ŚBM, 10, 6, 3}
satyam brahmety upāsīta | [ŚBM, 10, 6, 3 1.1]
atha khalu kratumayo 'yam puruṣaḥ | [ŚBM, 10, 6, 3 1.2]
sa yāvatkratur ayam asmāl lokāt praity evaṃkratur hāmuṃ lokam pretyābhisaṃbhavati | [ŚBM, 10, 6, 3 1.3]
sa ātmānam upāsīta manomayam prāṇaśarīram bhārūpam ākāśātmānaṃ kāmarūpiṇam manojavasaṃ satyasaṃkalpaṃ satyadhṛtiṃ sarvagandhaṃ sarvarasaṃ sarvā anu diśaḥ prabhūtaṃ sarvam idam abhyāptam avākkam anādaram | [ŚBM, 10, 6, 3 2.1]
yathā vrīhir vā yavo vā śyāmāko vā śyāmākataṇḍulo vaivam ayam antarātman puruṣo hiraṇmayaḥ | [ŚBM, 10, 6, 3 2.2]
yathā jyotir adhūmam evaṃ jyāyān divo jyāyān ākāśāj jyāyān asyai pṛthivyai jyāyānt sarvebhyo bhūtebhyaḥ | [ŚBM, 10, 6, 3 2.3]
sa prāṇasyātmaiṣa ma ātmā | [ŚBM, 10, 6, 3 2.4]
etam ita ātmānam pretyābhisaṃbhaviṣyāmīti | [ŚBM, 10, 6, 3 2.5]
yasya syād addhā na vicikitsāstīti ha smāha śāṇḍilyaḥ | [ŚBM, 10, 6, 3 2.6]
evam etad iti | [ŚBM, 10, 6, 3 2.7]
{ŚBM, 10, 6, 4}
uṣā vā aśvasya medhyasya śiraḥ sūryaś cakṣur vātaḥ prāṇo vyāttam agnir vaiśvānaraḥ | [ŚBM, 10, 6, 4 1.1]
saṃvatsara ātmāśvasya medhyasya dyauṣ pṛṣṭham antarikṣam udaram pṛthivī pājasyaṃ diśaḥ pārśve avāntaradiśaḥ parśava ṛtavo 'ṅgāni māsāś cārdhamāsāś ca parvāṇy ahorātrāṇi pratiṣṭhā nakṣatrāṇy asthīni nabho māṃsāny ūvadhyaṃ sikatāḥ sindhavo gudā yakṛc ca klomānaś ca parvatā oṣadhayaś ca vanaspatayaś ca lomāny udyan pūrvārdho nimlocan jaghanārdhaḥ | [ŚBM, 10, 6, 4 1.2]
yad vijṛmbhate tad vidyotate | [ŚBM, 10, 6, 4 1.3]
yad vidhūnute tat stanayati | [ŚBM, 10, 6, 4 1.4]
yan mehati tad varṣati | [ŚBM, 10, 6, 4 1.5]
vāg evāsya vāk | [ŚBM, 10, 6, 4 1.6]
ahar vā aśvaṃ purastān mahimānvajāyata | [ŚBM, 10, 6, 4 1.7]
tasya pūrve samudre yoniḥ | [ŚBM, 10, 6, 4 1.8]
rātrir enaṃ paścān mahimānvajāyata | [ŚBM, 10, 6, 4 1.9]
tasyāpare samudre yoniḥ | [ŚBM, 10, 6, 4 1.10]
etau vā aśvam mahimānāv abhitaḥ saṃbabhūvatuḥ | [ŚBM, 10, 6, 4 1.11]
hayo bhūtvā devān avahad vājī gandharvān arvāsurān aśvo manuṣyān | [ŚBM, 10, 6, 4 1.12]
samudra evāsya bandhuḥ samudro yoniḥ | [ŚBM, 10, 6, 4 1.13]
{ŚBM, 10, 6, 5}
naiveha kiṃ canāgra āsīt | [ŚBM, 10, 6, 5 1.1]
mṛtyunaivedam āvṛtam āsīd aśanāyayā | [ŚBM, 10, 6, 5 1.2]
aśanāyā hi mṛtyuḥ | [ŚBM, 10, 6, 5 1.3]
tan mano 'kurutātmanvī syām iti | [ŚBM, 10, 6, 5 1.4]
so 'rcann acarat | [ŚBM, 10, 6, 5 1.5]
tasyārcata āpo 'jāyanta | [ŚBM, 10, 6, 5 1.6]
arcate vai me kam abhūd iti | [ŚBM, 10, 6, 5 1.7]
tad evārkyasyārkatvam | [ŚBM, 10, 6, 5 1.8]
kaṃ ha vā asmai bhavati ya evam etad arkyasyārkatvaṃ veda | [ŚBM, 10, 6, 5 1.9]
āpo vā arkaḥ | [ŚBM, 10, 6, 5 2.1]
tad yad apāṃ śara āsīt tat samahanyata | [ŚBM, 10, 6, 5 2.2]
sā pṛthivy abhavat | [ŚBM, 10, 6, 5 2.3]
tasyām aśrāmyat | [ŚBM, 10, 6, 5 2.4]
tasya śrāntasya taptasya tejo raso niravartatāgniḥ | [ŚBM, 10, 6, 5 2.5]
sa tredhātmānaṃ vyakuruta ādityaṃ tṛtīyaṃ vāyuṃ tṛtīyam | [ŚBM, 10, 6, 5 3.1]
sa eṣa prāṇas tredhāvihitaḥ | [ŚBM, 10, 6, 5 3.2]
tasya prācī dik śiraḥ | [ŚBM, 10, 6, 5 3.3]
asau cāsau cermau | [ŚBM, 10, 6, 5 3.4]
athāsya pratīcī dik puccham | [ŚBM, 10, 6, 5 3.5]
asau cāsau ca sakthyau | [ŚBM, 10, 6, 5 3.6]
dakṣiṇā codīcī ca pārśve | [ŚBM, 10, 6, 5 3.7]
dyauṣ pṛṣṭham | [ŚBM, 10, 6, 5 3.8]
antarikṣam udaram | [ŚBM, 10, 6, 5 3.9]
iyam uraḥ | [ŚBM, 10, 6, 5 3.10]
sa eṣo 'psu pratiṣṭhito yatra kva caiti | [ŚBM, 10, 6, 5 3.11]
tad eva pratitiṣṭhaty evaṃ vidvān | [ŚBM, 10, 6, 5 3.12]
so 'kāmayata dvitīyo ma ātmā jāyeteti | [ŚBM, 10, 6, 5 4.1]
sa manasā vācam mithunaṃ samabhavad aśanāyām mṛtyuḥ | [ŚBM, 10, 6, 5 4.2]
tad yad reta āsīt sa saṃvatsaro 'bhavat | [ŚBM, 10, 6, 5 4.3]
na ha purā tataḥ saṃvatsara āsa | [ŚBM, 10, 6, 5 4.4]
tam etāvantaṃ kālam abibhar yāvānt saṃvatsaraḥ | [ŚBM, 10, 6, 5 4.5]
tam etāvataḥ kālasya parastād asṛjata | [ŚBM, 10, 6, 5 4.6]
taṃ jātam abhivyādadāt | [ŚBM, 10, 6, 5 4.7]
sa bhāṇ akarot | [ŚBM, 10, 6, 5 4.8]
saiva vāg abhavat | [ŚBM, 10, 6, 5 4.9]
sa aikṣata yadi vā imam abhimaṃsye kanīyo 'nnaṃ kariṣya iti | [ŚBM, 10, 6, 5 5.1]
sa tayā vācā tenātmanedaṃ sarvam asṛjata yad idaṃ kiṃ carco yajūṃṣi sāmāni chandāṃsi yajñān prajām paśūn | [ŚBM, 10, 6, 5 5.2]
sa yad yad evāsṛjata tat tad attum adhriyata | [ŚBM, 10, 6, 5 5.3]
sarvaṃ vā attīti tad aditer adititvam | [ŚBM, 10, 6, 5 5.4]
sarvasyāttā bhavati sarvam asyānnam bhavati ya evam etad aditer adititvaṃ veda | [ŚBM, 10, 6, 5 5.5]
so 'kāmayata bhūyasā yajñena bhūyo yajeyeti | [ŚBM, 10, 6, 5 6.1]
so 'śrāmyat | [ŚBM, 10, 6, 5 6.2]
sa tapo 'tapyata | [ŚBM, 10, 6, 5 6.3]
tasya śrāntasya taptasya yaśo vīryam udakrāmat | [ŚBM, 10, 6, 5 6.4]
prāṇā vai yaśo vīryam | [ŚBM, 10, 6, 5 6.5]
tat prāṇeṣūtkrānteṣu śarīraṃ śvayitum adhriyata | [ŚBM, 10, 6, 5 6.6]
tasya śarīra eva mana āsīt | [ŚBM, 10, 6, 5 6.7]
so 'kāmayata medhyaṃ ma idaṃ syāt | [ŚBM, 10, 6, 5 7.1]
ātmanvy anena syām iti | [ŚBM, 10, 6, 5 7.2]
tato 'śvaḥ samabhavat | [ŚBM, 10, 6, 5 7.3]
yad aśvat tan medhyam abhūd iti | [ŚBM, 10, 6, 5 7.4]
tad evāśvamedhasyāśvamedhatvam | [ŚBM, 10, 6, 5 7.5]
eṣa ha vā aśvamedhaṃ veda ya enam evaṃ veda | [ŚBM, 10, 6, 5 7.6]
tam anavarudhyevāmanyata | [ŚBM, 10, 6, 5 8.1]
taṃ saṃvatsarasya parastād ātmana ālabhata | [ŚBM, 10, 6, 5 8.2]
paśūn devatābhyaḥ pratyauhat | [ŚBM, 10, 6, 5 8.3]
tasmāt sarvadevatyaṃ prokṣitam prājāpatyam ālabhante | [ŚBM, 10, 6, 5 8.4]
eṣa vā aśvamedho ya eṣa tapati | [ŚBM, 10, 6, 5 8.5]
tasya saṃvatsara ātmā | [ŚBM, 10, 6, 5 8.6]
ayam agnir arkaḥ | [ŚBM, 10, 6, 5 8.7]
tasyeme lokā ātmānaḥ | [ŚBM, 10, 6, 5 8.8]
tāv etāv arkāśvamedhau | [ŚBM, 10, 6, 5 8.9]
so punar ekaiva devatā bhavati mṛtyur eva | [ŚBM, 10, 6, 5 8.10]
apa punarmṛtyuṃ jayati nainam mṛtyur āpnoti mṛtyur asyātmā bhavati sarvam āyur ety etāsāṃ devatānām eko bhavati ya evaṃ veda | [ŚBM, 10, 6, 5 8.11]
atha vaṃśaḥ | [ŚBM, 10, 6, 5 9.1]
samānam ā sāṃjīvīputrāt | [ŚBM, 10, 6, 5 9.2]
sāṃjīvīputro māṇḍūkāyaneḥ | [ŚBM, 10, 6, 5 9.3]
māṇḍūkāyanir māṇḍavyāt | [ŚBM, 10, 6, 5 9.4]
māṇḍavyaḥ kautsāt | [ŚBM, 10, 6, 5 9.5]
kautso māhittheḥ | [ŚBM, 10, 6, 5 9.6]
māhitthir vāmakakṣāyaṇāt | [ŚBM, 10, 6, 5 9.7]
vāmakakṣāyaṇo vātsyāt | [ŚBM, 10, 6, 5 9.8]
vātsyaḥ śāṇḍilyāt | [ŚBM, 10, 6, 5 9.9]
śāṇḍilyaḥ kuśreḥ | [ŚBM, 10, 6, 5 9.10]
kuśrir yajñavacaso rājastambāyanāt | [ŚBM, 10, 6, 5 9.11]
yajñavacā rājastambāyanas turāt kāvaṣeyāt | [ŚBM, 10, 6, 5 9.12]
turaḥ kāvaṣeyaḥ prajāpateḥ | [ŚBM, 10, 6, 5 9.13]
prajāpatir brahmaṇaḥ | [ŚBM, 10, 6, 5 9.14]
brahma svayaṃbhu | [ŚBM, 10, 6, 5 9.15]
brahmaṇe namaḥ | [ŚBM, 10, 6, 5 9.16]
{ŚBM, 13, 1, 1}
brahmaudanam pacati | [ŚBM, 13, 1, 1 1.1]
reta eva taddhatte yadājyam ucchiṣyate tena raśanām abhyajyādatte tejo vā ājyam prājāpatyo 'svaḥ prajāpatimeva tejasā samardhayatyapūto vā eṣo 'medhyo yadaśvaḥ | [ŚBM, 13, 1, 1 1.2]
darbhamayī raśanā bhavati | [ŚBM, 13, 1, 1 2.1]
pavitraṃ vai darbhāḥ punātyevainam pūtamevainam medhyamālabhate | [ŚBM, 13, 1, 1 2.2]
aśvasya vā ālabdhasya | [ŚBM, 13, 1, 1 3.1]
reta udakrāmat tat suvarṇaṃ hiraṇyamabhavad yat suvarṇaṃ hiraṇyaṃ dadātyaśvameva retasā samardhayati | [ŚBM, 13, 1, 1 3.2]
prajāpatiryajñamasṛjata | [ŚBM, 13, 1, 1 4.1]
tasya mahimāpākrāmat sa mahartvijaḥ prāviśat taṃ mahartvigbhir anvaicchat tam mahartvigbhir anvavindad yan mahartvijo brahmaudanam prāśnanti mahimānameva tad yajñasya yajamāno 'varunddhe brahmaudane suvarṇaṃ hiraṇyaṃ dadāti reto vā odano reto hiraṇyaṃ retasaivāsmiṃstad reto dadhāti śatamānam bhavati śatāyur vai puruṣaḥ śatendriya āyur evendriyaṃ vīryam ātman dhatte catuṣṭayīr apo vasatīvarīr madhyamāyāhne gṛhṇāti tā digbhyaḥ samāhṛtā bhavanti dikṣu vā annam annam āpo 'nnenaivāsmā annam avarunddhe | [ŚBM, 13, 1, 1 4.2]
{ŚBM, 13, 1, 2}
vyṛddham u vā etad yajñasya | [ŚBM, 13, 1, 2 1.1]
yad ayajuṣkeṇa kriyata imām agṛbhṇan raśanām ṛtasyetyaśvābhidhānīm ādatte yajuṣkṛtyai yajñasya samṛddhyai dvādaśāratnir bhavati dvādaśa māsāḥ saṃvatsaraḥ saṃvatsarameva yajñamāpnoti | [ŚBM, 13, 1, 2 1.2]
tadāhuḥ | [ŚBM, 13, 1, 2 2.1]
dvādaśāratnī raśanā kāryā3 trayodaśāratnī3r ity ṛṣabho vā eṣa ṛtūnāṃ yat saṃvatsaras tasya trayodaśo māso viṣṭapamṛṣabha eṣa yajñānāṃ yadaśvamedho yathā vā ṛṣabhasya viṣṭapam evametasya viṣṭapaṃ trayodaśam aratniṃ raśanāyāmupādadhyāt tad yatharṣabhasya viṣṭapaṃ saṃskriyate tādṛktat | [ŚBM, 13, 1, 2 2.2]
abhidhā asīti | [ŚBM, 13, 1, 2 3.1]
tasmād aśvamedhayājī sarvā diśo'bhijayati bhuvanam asīti bhuvanaṃ tajjayati yantāsi dharteti yantāram evainaṃ dhartāraṃ karoti sa tvamagniṃ vaiśvānaram ityagnim evainaṃ vaiśvānaraṃ gamayati saprathasaṃ gaccheti prajayaivainam paśubhiḥ prathayati svāhākṛta iti vaṣaṭkāra evāsyaiṣa svagā tvā devebhya iti devebhya evainaṃ svagākaroti prajāpataya iti prājāpatyo 'śvaḥ svayaivainaṃ devatayā samardhayati | [ŚBM, 13, 1, 2 3.2]
īśvaro vā eṣaḥ | [ŚBM, 13, 1, 2 4.1]
ārtim ārtor yo brahmaṇe devebhyo 'pratiprocyāśvaṃ badhnāti brahmannaśvam bhantsyāmi devebhyaḥ prajāpataye tena rādhyāsamiti brahmāṇamāmantrayate brahmaṇa evainam pratiprocya badhnāti nārtimārchati taṃ badhāna devebhyaḥ prajāpataye tena rādhnuhīti brahmā prasauti svayaivainaṃ devatayā samardhayatyatha prokṣatyasāveva bandhuḥ | [ŚBM, 13, 1, 2 4.2]
sa prokṣati | [ŚBM, 13, 1, 2 5.1]
prajāpataye tvā juṣṭam prokṣāmīti prajāpatirvai devānāṃ vīryavattamo vīryamevāsmindadhāti tasmād aśvaḥ paśūnāṃ vīryavattamaḥ | [ŚBM, 13, 1, 2 5.2]
indrāgnibhyāṃ tvā juṣṭam prokṣāmīti | [ŚBM, 13, 1, 2 6.1]
indrāgnī vai devānām ojasvitamā oja evāsmindadhāti tasmādaśvaḥ paśūnām ojasvitamaḥ | [ŚBM, 13, 1, 2 6.2]
vāyave tvā juṣṭam prokṣāmīti | [ŚBM, 13, 1, 2 7.1]
vāyurvai devānāmāśiṣṭho javamevāsmindadhāti tasmādaśvaḥ paśūnām āśiṣṭhaḥ | [ŚBM, 13, 1, 2 7.2]
viśvebhyastvā devebhyo juṣṭam prokṣāmīti | [ŚBM, 13, 1, 2 8.1]
viśve vai devā devānāṃ yaśasvitamā yaśa evāsmindadhāti tasmād aśvaḥ paśūnāṃ yaśasvitamaḥ sarvebhyastvā devebhyo juṣṭam prokṣāmīti | [ŚBM, 13, 1, 2 8.2]
tadāhuḥ | [ŚBM, 13, 1, 2 9.1]
yat prājāpatyo 'śvo 'tha kathāpyanyābhyo devatābhyaḥ prokṣatīti sarvā vai devatā aśvamedhe'nvāyattā yadāha sarvebhyastvā devebhyaḥ prokṣāmīti sarvā evāsmindevatā anvāyātayati tasmādaśvamedhe sarvā devatā anvāyattāḥ pāpmā vā etam bhrātṛvya īpsati yo 'śvamedhena yajeta vajro 'śvaḥ paro martaḥ paraḥ śveti śvānaṃ caturakṣaṃ hatvādhaspadam aśvasyopaplāvayati vajreṇaivainam avakrāmati nainaṃ pāpmā bhrātṛvya āpnoti | [ŚBM, 13, 1, 2 9.2]
{ŚBM, 13, 1, 3}
yathā vai haviṣo 'hutasya skandet evam etat paśo skandati yaṃ niktam anālabdham utsṛjanti yatstokīyā juhoti sarvahutam evainaṃ juhotyaskandāyāskannaṃ hi tadyaddhutasya skandati sahasraṃ juhoti sahasrasaṃmito vai svargo lokaḥ svargasya lokasyābhijityai | [ŚBM, 13, 1, 3 1]
tadāhuḥ | [ŚBM, 13, 1, 3 2.1]
yanmitā juhuyātparimitamavarundhītetyamitā juhotyaparimitasyaivāvaruddhyā uvāca ha prajāpati stokīyāsu vā ahamaśvamedhaṃ saṃsthāpayāmi tena saṃsthitenaivāta ūrdhvaṃ carāmīti | [ŚBM, 13, 1, 3 2.2]
agnaye svāheti | [ŚBM, 13, 1, 3 3.1]
agnaya evainaṃ juhoti somāya svāheti somāyaivainaṃ juhoty apāṃ modāya svāhety adbhya evainaṃ juhoti savitre svāheti savitra evainaṃ juhoti vāyave svāheti vāyava evainaṃ juhoti viṣṇave svāheti viṣṇava evainaṃ juhotīndrāya svāhetīndrāyaivainaṃ juhoti bṛhaspataye svāheti bṛhaspataya evainaṃ juhoti mitrāya svāheti mitrāyaivainaṃ juhoti varuṇāya svāheti varuṇāyaivainaṃ juhoty etāvanto vai sarve devās tebhya evainaṃ juhoti parācīr juhoti parāṅ iva vai svargo lokaḥ svargasya lokasyābhijityai | [ŚBM, 13, 1, 3 3.2]
īśvaro vā eṣaḥ | [ŚBM, 13, 1, 3 4.1]
parāṅ pradaghor yaḥ parācīrāhutīrjuhoti punarāvartate 'sminneva loke pratitiṣṭhaty etāṃ ha vāva sa yajñasya saṃsthitim uvācāskandāyāskannaṃ hi tadyaddhutasya skandati | [ŚBM, 13, 1, 3 4.2]
yathā vai haviṣo 'hutasya skandet | [ŚBM, 13, 1, 3 5.1]
evam etat paśo skandati yam prokṣitam anālabdham utsṛjanti yad rūpāṇi juhoti sarvahutamevainaṃ juhotyaskandāyāskannaṃ hi tadyaddhutasya skandati hiṅkārāya svāhā hiṃkṛtāya svāhetyetāni vā aśvasya rūpāṇi tānyevāvarunddhe | [ŚBM, 13, 1, 3 5.2]
tadāhuḥ | [ŚBM, 13, 1, 3 6.1]
anāhutir vai rūpāṇi naitā hotavyā ity atho khalvāhuratra vā aśvamedhaḥ saṃtiṣṭhate yadrūpāṇi juhoti hotavyā eveti bahirdhā vā etamāyatanātkaroti bhrātṛvyamasmai janayati yasyānāyatane 'nyatrāgner āhutīrjuhoti | [ŚBM, 13, 1, 3 6.2]
sāvitryā eveṣṭeḥ | [ŚBM, 13, 1, 3 7.1]
purastādanudrutya sakṛd eva rūpāṇyāhavanīye juhoty āyatana evāhutīrjuhoti nāsmai bhrātṛvyaṃ janayati yajñamukhe yajñamukhe juhoti yajñasya saṃtatyā avyavacchedāya | [ŚBM, 13, 1, 3 7.2]
tadāhuḥ | [ŚBM, 13, 1, 3 8.1]
yad yajñamukhe yajñamukhe juhuyāt paśubhirvyṛdhyeta pāpīyāntsyāt sakṛdeva hotavyā na paśubhir vyṛdhyate na pāpīyān bhavaty aṣṭācatvāriṃśataṃ juhoty aṣṭācatvāriṃśadakṣarā jagatī jāgatāḥ paśavo jagatyaivāsmai paśūn avarunddha ekamatiriktaṃ juhoti tasmādekaḥ prajāsvardhukaḥ | [ŚBM, 13, 1, 3 8.2]
{ŚBM, 13, 1, 4}
prajāpatiraśvamedhamasṛjata so 'smāt sṛṣṭaḥ parāṅait sa diśo'nuprāviśat taṃ devāḥ praiṣamaicchaṃs tamiṣṭibhir anuprāyuñjata tamiṣṭibhiranvaicchaṃs tamiṣṭibhiranvavindan yad iṣṭibhiryajate 'śvameva tanmedhyaṃ yajamāno 'nvicchati | [ŚBM, 13, 1, 4 1]
sāvitryo bhavanti iyaṃ vai savitā yo vā asyāṃ nilayate yo'nyatraityasyāṃ vāva tamanuvindanti na vā imāṃ kaścana tiryaṅnordhvo'tyetumarhati yatsāvitryo bhavantyaśvasyaivānuvittyai | [ŚBM, 13, 1, 4 2]
tadāhuḥ pra vā etad aśvo mīyate yat parāṅeti na hyenam pratyāvartayantīti yat sāyaṃ dhṛtīrjuhoti kṣemo vai dhṛtiḥ kṣemo rātriḥ kṣemeṇaivainaṃ dādhāra tasmāt sāyam manuṣyāśca paśavaśca kṣemyā bhavanty atha yat prātariṣṭibhir yajata icchatyevainaṃ tat tasmād divā naṣṭaiṣa eti yad v eva sāyaṃ dhṛtīr juhoti prātariṣṭibhir yajate yogakṣemameva tad yajamānaḥ kalpayate tasmād yatraitena yajñena yajante kﾱptaḥ prajānāṃ yogakṣemo bhavati | [ŚBM, 13, 1, 4 3]
{ŚBM, 13, 1, 5}
apa vā etasmāt śrī rāṣṭraṃ krāmati yo'śvamedhena yajate yadā vai puruṣaḥ śriyaṃ gacchati vīṇāsmai vādyate brāhmaṇau vīṇāgāthinau saṃvatsaraṃ gāyataḥ śriyai vā etadrūpaṃ yadvīṇā śriyamevāsmiṃstaddhattaḥ | [ŚBM, 13, 1, 5 1]
tadāhuḥ yadubhau brāhmaṇau gāyetām apāsmāt kṣatraṃ krāmed brahmaṇo vā etadrūpaṃ yadbrāhmaṇo na vai brahmaṇi kṣatraṃ ramata iti | [ŚBM, 13, 1, 5 2]
yadubhau rājanyau apāsmād brahmavarcasaṃ krāmet kṣatrasya vā etad rūpaṃ yad rājanyo na vai kṣatre brahmavarcasaṃ ramata iti brāhmaṇo'nyo gāyati rājanyo'nyo brahma vai brāhmaṇaḥ kṣatraṃ rājanyas tadasya brahmaṇā ca kṣatreṇa cobhayataḥ śrīḥ parigṛhītā bhavati | [ŚBM, 13, 1, 5 3]
tadāhuḥ yadubhau divā gāyetām prabhraṃśukāsmācchrīḥ syād brahmaṇo vā etadrūpaṃ yad ahar yadā vai rājā kāmayate 'tha brāhmaṇaṃ jināti pāpīyāṃstu bhavati | [ŚBM, 13, 1, 5 4]
yadubhau naktam apāsmādbrahmavarcasaṃ krāmet kṣatrasya vā etad rūpaṃ yad rātrir na vai kṣatre brahmavarcasaṃ ramata iti divā brāhmaṇo gāyati naktaṃ rājanyas tatho hāsya brahmaṇā ca kṣatreṇa cobhayataḥ śrīḥ parigṛhītā bhavatīti | [ŚBM, 13, 1, 5 5]
ayajatetyadadāditi brāhmaṇo gāyatīṣṭāpūrtaṃ vai brāhmaṇasyeṣṭāpūrtenaivainaṃ sa samardhayatīty ayudhyatety amuṃ saṃgrāmamajayaditi rājanyo yuddhaṃ vai rājanyasya vīryaṃ vīryeṇaivainaṃ sa samardhayati tisro 'nyo gāthā gāyati tisro 'nyaḥ ṣaṭ sampadyante ṣaḍ ṛtavaḥ saṃvatsara ṛtuṣveva saṃvatsare pratitiṣṭhati tābhyāṃ śataṃ dadāti śatāyurvai puruṣaḥ śatendriya āyur evendriyaṃ vīryam ātman dhatte | [ŚBM, 13, 1, 5 6]
{ŚBM, 13, 1, 6}
vibhūḥ mātrā prabhūḥ pitrā iti | [ŚBM, 13, 1, 6 497705_1]
iyam vai mātā asau pitā | [ŚBM, 13, 1, 6 497706_1]
ābhyām eva enam paridadāti | [ŚBM, 13, 1, 6 497706_2]
aśvaḥ asi hayaḥ asi iti śāsti eva enam | [ŚBM, 13, 1, 6 497706_3]
tat tasmāt śiṣṭāḥ prajāḥ jāyante | [ŚBM, 13, 1, 6 497706_4]
atyaḥ asi mayaḥ asi iti ati eva enam nayati | [ŚBM, 13, 1, 6 497706_5]
tasmāt aśvaḥ paśūnām śraiṣṭhyam gacchati | [ŚBM, 13, 1, 6 497706_6]
arvā asi saptiḥ asi vājī asi iti | [ŚBM, 13, 1, 6 497706_7]
yathāyajus eva etat | [ŚBM, 13, 1, 6 497706_8]
vṛṣā asi nṛmaṇāḥ asi iti | [ŚBM, 13, 1, 6 497706_9]
mithuna tvāya yayuḥ | [ŚBM, 13, 1, 6 497706_10]
nāma asi śiśuḥ nāma asi iti | [ŚBM, 13, 1, 6 497706_11]
etat vai aśvasya priyam nāmadheyam | [ŚBM, 13, 1, 6 497706_12]
priyeṇa eva enam nāmnā abhivadati | [ŚBM, 13, 1, 6 497706_13]
tasmāt api āmitrau saṃgatya nāmnā ced abhivadataḥ anyonyam sam eva jānāte | [ŚBM, 13, 1, 6 497706_14]
ādityānām patvā anvihi iti | [ŚBM, 13, 1, 6 497707_1]
ādityān eva enam gamayati | [ŚBM, 13, 1, 6 497708_1]
devāḥ āśā pālāḥ etam devebhyaḥ aśvam medhāya prokṣitam rakṣata iti | [ŚBM, 13, 1, 6 497708_2]
śatam vai talpyāḥ rāja putrāḥ āśā pālāḥ | [ŚBM, 13, 1, 6 497708_3]
tebhyaḥ eva enam paridadāti | [ŚBM, 13, 1, 6 497708_4]
iha rantiḥ iha ramatām iha dhṛtiḥ iha svadhṛtiḥ svāhā iti | [ŚBM, 13, 1, 6 497708_5]
saṃvatsaram āhutīḥ juhoti ṣoḍaśa navatīḥ | [ŚBM, 13, 1, 6 497708_6]
etāḥ vai aśvasya bandhanam | [ŚBM, 13, 1, 6 497708_7]
tābhiḥ eva enam badhnāti | [ŚBM, 13, 1, 6 497708_8]
tasmāt aśvaḥ pramuktaḥ bandhanam āgacchati ṣoḍaśa navatīḥ | [ŚBM, 13, 1, 6 497708_9]
etāḥ vai aśvasya bandhanam | [ŚBM, 13, 1, 6 497708_10]
tābhiḥ eva enam badhnāti | [ŚBM, 13, 1, 6 497708_11]
tasmāt aśvaḥ pramuktaḥ bandhanam na jahāti | [ŚBM, 13, 1, 6 497708_12]
rāṣṭram vai aśvamedhaḥ | [ŚBM, 13, 1, 6 497709_1]
rāṣṭre ete vyāyacchante ye aśvam rakṣanti | [ŚBM, 13, 1, 6 497709_2]
teṣām ye udṛcam gacchanti rāṣṭreṇa eva te rāṣṭram bhavanti | [ŚBM, 13, 1, 6 497709_3]
atha ye na udṛcam gacchanti rāṣṭrāt te vyavacchidyante | [ŚBM, 13, 1, 6 497709_4]
tasmāt rāṣṭrī aśvamedhena yajeta | [ŚBM, 13, 1, 6 497709_5]
parā vai eṣa sicyate yaḥ abalaḥ aśvamedhena yajate | [ŚBM, 13, 1, 6 497709_6]
yadi amitrāḥ aśvam vinderan yajñaḥ asya vicchidyeta pāpīyān syāt | [ŚBM, 13, 1, 6 497709_7]
śatam kavacinaḥ rakṣanti yajñasya saṃtatyai avyavacchedāya | [ŚBM, 13, 1, 6 497709_8]
na pāpīyān bhavati | [ŚBM, 13, 1, 6 497709_9]
atha anyam ānīya prokṣeyuḥ | [ŚBM, 13, 1, 6 497709_10]
sā eva tatra prāyaścittiḥ | [ŚBM, 13, 1, 6 497709_11]
{ŚBM, 13, 1, 7}
prajāpatirakāmayata aśvamedhena yajeyeti so'śrāmyat sa tapo'tapyata tasya śrāntasya taptasya saptadhātmano devatā apākrāmant sā dīkṣābhavat sa etāni vaiśvadevānyapaśyat tānyajuhot tairvai sa dīkṣāmavārunddha yad vaiśvadevāni juhoti dīkṣāmeva tair yajamāno 'varunddhe 'nvahaṃ juhoty anvahameva dīkṣāmavarunddhe sapta juhoti sapta vai tā devatā apākrāmaṃs tābhir evāsmai dīkṣām avarunddhe | [ŚBM, 13, 1, 7 1]
apa vā etebhyaḥ prāṇāḥ krāmanti ye dīkṣām atirecayanti saptāham pracaranti sapta vai śīrṣaṇyāḥ prāṇāḥ prāṇā dīkṣā prāṇairevāsmai prāṇāndīkṣāmavarunddhe tredhā vibhajya devatāṃ juhoti tryāvṛto vai devās tryāvṛta ime lokā ṛddhyām eva vīrya eṣu lokeṣu pratitiṣṭhati | [ŚBM, 13, 1, 7 2]
ekaviṃśatiḥ sampadyante dvādaśa māsāḥ pañcartavastraya ime lokā asāvāditya ekaviṃśas tad daivaṃ kṣatraṃ sā śrīs tad ādhipatyaṃ tadbradhnasya viṣṭapaṃ tatsvārājyamaśnute | [ŚBM, 13, 1, 7 3]
triṃśatamaudgrabhaṇāni juhoti triṃśadakṣarā virāḍ virāḍ u kṛtsnamannaṃ kṛtsnasyaivānnādyasyāvaruddhyai catvāry audgrabhaṇāni juhoti trīṇi vaiśvadevāni sapta sampadyante sapta vai śīrṣaṇyāḥ prāṇāḥ prāṇā dīkṣā prāṇair evāsmai prāṇāndīkṣāmavarunddhe pūrṇāhutimuttamāṃ juhoti pratyuttabdhyai sayuktvāya | [ŚBM, 13, 1, 7 4]
{ŚBM, 13, 1, 8}
prajāpatiraśvamedhamasṛjata sa sṛṣṭaḥ prarcam avlīnāt pra sāma taṃ vaiśvadevānyudayacchan yad vaiśvadevāni juhotyaśvamedhasyaivodyatyai | [ŚBM, 13, 1, 8 1]
kāya svāhā kasmai svāhā katamasmai svāheti prājāpatyam mukhyaṃ karoti prajāpatimukhābhirevainaṃ devatābhir udyacchati | [ŚBM, 13, 1, 8 2]
svāhādhim ādhītāya svāhā manaḥ prajāpataye svāhā cittaṃ vijñātāyeti yadeva pūrvāsām brāhmaṇaṃ tad atra | [ŚBM, 13, 1, 8 3]
adityai svāhā adityai mahyai svāhādityai sumṛḍīkāyai svāhetīyaṃ vā aditir anayaivainam udyacchati | [ŚBM, 13, 1, 8 4]
sarasvatyai svāhā sarasvatyai pāvakāyai svāhā sarasvatyai bṛhatyai svāheti vāgvai sarasvatī vācaivainamudyacchati | [ŚBM, 13, 1, 8 5]
pūṣṇe svāhā pūṣṇe prapathyāya svāhā pūṣṇe naraṃdhiṣāya svāheti paśavo vai pūṣā paśubhirevainam udyacchati | [ŚBM, 13, 1, 8 6]
tvaṣṭre svāhā tvaṣṭre turīpāya svāhā tvaṣṭre pururūpāya svāheti tvaṣṭā vai paśūnām mithunānāṃ rūpakṛd rūpairevainam udyacchati | [ŚBM, 13, 1, 8 7]
viṣṇave svāhā viṣṇave nibhūyapāya svāhā viṣṇave śipiviṣṭāya svāheti yajño vai viṣṇur yajñenaivainam udyacchati viśvo devasya neturiti pūrṇāhutimuttamāṃ juhotīyaṃ vai pūrṇāhutir asyāmevāntataḥ pratitiṣṭhati | [ŚBM, 13, 1, 8 8]
{ŚBM, 13, 1, 9}
ā brahman brāhmaṇo brahmavarcasī jāyatāmiti brāhmaṇa eva brahmavarcasaṃ dadhāti tasmātpurā brāhmaṇo brahmavarcasī jajñe | [ŚBM, 13, 1, 9 1]
ā rāṣṭre rājanyaḥ śūra iṣavyo'tivyādhī mahāratho jāyatāmiti rājanya eva śauryam mahimānaṃ dadhāti tasmāt purā rājanyaḥ śūra iṣavyo'tivyādhī mahāratho jajñe | [ŚBM, 13, 1, 9 2]
dogdhrī dhenuriti dhenvāmeva payo dadhāti tasmātpurā dhenurdogdhrī jajñe | [ŚBM, 13, 1, 9 3]
voḍhānaḍvāniti anaḍuhyeva balaṃ dadhāti tasmātpurānaḍvānvoḍhā jajñe | [ŚBM, 13, 1, 9 4]
āśuḥ saptiriti aśva eva javaṃ dadhāti tasmātpurāśvaḥ sartā jajñe | [ŚBM, 13, 1, 9 5]
puraṃdhir yoṣeti yoṣityeva rūpaṃ dadhāti tasmād rūpiṇī yuvatiḥ priyā bhāvukā | [ŚBM, 13, 1, 9 6]
jiṣṇū ratheṣṭhā iti rājanya eva jaitram mahimānaṃ dadhāti tasmāt purā rājanyo jiṣṇurjajñe | [ŚBM, 13, 1, 9 7]
sabheyo yuveti eṣa vai sabheyo yuvā yaḥ prathamavayasī tasmāt prathamavayasī strīṇām priyo bhāvukaḥ | [ŚBM, 13, 1, 9 8]
āsya yajamānasya vīro jāyatāmiti yajamānasyaiva prajāyāṃ vīryaṃ dadhāti tasmātpurejānasya vīro jajñe | [ŚBM, 13, 1, 9 9]
nikāme nikāme naḥ parjanyo varṣatviti | [ŚBM, 13, 1, 9 10.1]
nikāme nikāme vai tatra parjanyo varṣati yatraitena yajñena yajante phalavatyo na oṣadhayaḥ pacyantāmiti phalavatyo vai tatrauṣadhayaḥ pacyante yatraitena yajñena yajante yogakṣemo naḥ kalpatāmiti yogakṣemo vai tatra kalpate yatraitena yajñena yajante tasmādyatraitena yajñena yajante kﾱptaḥ prajānāṃ yogakṣemo bhavati | [ŚBM, 13, 1, 9 10.2]
{ŚBM, 13, 2, 1}
prajāpatirdevebhyo yajñān vyādiśat sa ātmannaśvamedhamadhatta te devāḥ prajāpatimabruvanneṣa vai yajño yad aśvamedho 'pi no'trāstu bhaga iti tebhya etānannahomānkalpayad yad annahomānjuhoti devāneva tatprīṇāti | [ŚBM, 13, 2, 1 1]
ājyena juhoti tejo vā ājyaṃ tejasaivāsmiṃstattejo dadhāty ājyena juhoty etadvai devānām priyaṃ dhāma yadājyam priyeṇaivainān dhāmnā samardhayati | [ŚBM, 13, 2, 1 2]
saktubhirjuhoti devānāṃ vā etadrūpaṃ yatsaktavo devāneva tatprīṇāti | [ŚBM, 13, 2, 1 3]
dhānābhirjuhoti ahorātrāṇāṃ vā etadrūpaṃ yaddhānā ahorātrāṇyeva tatprīṇāti | [ŚBM, 13, 2, 1 4]
lājairjuhoti nakṣatrāṇāṃ vā etadrūpaṃ yallājā nakṣatrāṇyeva tatprīṇāti prāṇāya svāhāpānāya svāheti nāmagrāhaṃ juhoti nāmagrāhamevaināṃstatprīṇāty ekasmai svāhā dvābhyāṃ svāhā śatāya svāhaikaśatāya svāhety anupūrvaṃ juhoty anupūrvamevaināṃstatprīṇāty ekottarā juhoty ekavṛdvai svargo loka ekadhaivainaṃ svargaṃ lokaṃ gamayati parācīr juhoti parāṅiva vai svargo lokaḥ svargasya lokasyābhijityai | [ŚBM, 13, 2, 1 5]
īśvaro vā eṣaḥ parāṅ pradaghor yaḥ parācīrāhutīrjuhoti naikaśatamatyeti yad ekaśatam atīyād āyuṣā yajamānaṃ vyardhayed ekaśataṃ juhoti śatāyurvai puruṣa ātmaikaśata āyuṣyevātmanpratitiṣṭhati vyuṣṭyai svāhā svargāya svāhetyuttame āhutī juhoti rātrirvai vyuṣṭirahaḥ svargo 'horātre eva tatprīṇāti | [ŚBM, 13, 2, 1 6]
tadāhuḥ yadubhe divā vā naktaṃ vā juhuyādahorātre mohayed vyuṣṭyai svāhety anudita āditye juhoti svargāya svāhety udite 'horātrayoravyatimohāya | [ŚBM, 13, 2, 1 7]
{ŚBM, 13, 2, 2}
rājā vā eṣa yajñānāṃ yadaśvamedhaḥ yajamāno vā aśvamedho yajamāno yajño yadaśve paśūnniyunakti yajña eva tadyajñamārabhate | [ŚBM, 13, 2, 2 1]
aśvaṃ tūparaṃ gomṛgamiti tānmadhyame yūpa ālabhate senāmukhamevāsyaitena saṃśyati tasmādrājñaḥ senāmukham bhīṣmam bhāvukam | [ŚBM, 13, 2, 2 2]
kṛṣṇagrīvamāgneyaṃ rarāṭe purastāt pūrvāgnimeva taṃ kurute tasmādrājñaḥ pūrvāgnirbhāvukaḥ | [ŚBM, 13, 2, 2 3]
sārasvatīm meṣīmadhastāddhanvoḥ strīreva tadanugāḥ kurute tasmātstriyaḥ puṃso'nuvartmāno bhāvukāḥ | [ŚBM, 13, 2, 2 4]
āśvināvadhorāmau bāhvoḥ bāhvoreva balaṃ dhatte tasmādrājā bāhubalī bhāvukaḥ | [ŚBM, 13, 2, 2 5]
saumāpauṣṇaṃ śyāmaṃ nābhyām pratiṣṭhāmeva tāṃ kuruta iyaṃ vai pūṣāsyāmeva pratitiṣṭhati | [ŚBM, 13, 2, 2 6]
sauryayāmau śvetaṃ ca kṛṣṇaṃ ca pārśvayoḥ kavace eva te kurute tasmādrājā saṃnaddho vīryaṃ karoti | [ŚBM, 13, 2, 2 7]
tvāṣṭrau lomaśasakthau sakthyoḥ ūrvoreva balaṃ dhatte tasmādrājorubalī bhāvukaḥ | [ŚBM, 13, 2, 2 8]
vāyavyaṃ śvetam pucche utsedhameva taṃ kurute tasmādutsedham prajā bhaye'bhisaṃśrayantīndrāya svapasyāya vehatam yajñasya sendratāyai vaiṣṇavo vāmano yajño vai viṣṇur yajña evāntataḥ pratitiṣṭhati | [ŚBM, 13, 2, 2 9]
te vā ete pañcadaśa paryaṅgyāḥ paśavo bhavanti pañcadaśo vai vajro vīryaṃ vajro vajreṇaivaitadvīryeṇa yajamānaḥ purastātpāpmānamapahate | [ŚBM, 13, 2, 2 10]
pañcadaśapañcadaśo evetareṣu pañcadaśo vai vajro vīryaṃ vajro vajreṇaivaitadvīryeṇa yajamāno'bhitaḥ pāpmānamapahate | [ŚBM, 13, 2, 2 11]
tadāhuḥ apāhaivaitaiḥ pāpmānaṃ hatā ity akṛtsnaṃ ca tvai prajāpatiṃ saṃskaroti na cedaṃ sarvamavarunddhe | [ŚBM, 13, 2, 2 12]
saptadaśaiva paśūnmadhyame yūpa ālabheta saptadaśo vai prajāpatiḥ prajāpatiraśvamedho'śvamedhasyaivāptyai ṣoḍaśaṣoḍaśetareṣu ṣoḍaśakalaṃ vā idaṃ sarvaṃ tadidaṃ sarvamavarunddhe | [ŚBM, 13, 2, 2 13]
tānkathamāprīṇīyādityāhuḥ samiddho añjankṛdaram matīnāmiti bārhadukthībhir āprīṇīyād bṛhaduktho ha vai vāmadevyo'śvo vā sāmudriraśvasyāprīrdadarśa tā etās tābhirevainametadāprīṇīma iti vadanto na tathā kuryājjāmadagnībhirevāprīṇīyāt prajāpatirvai jamadagniḥ so'śvamedhaḥ svayaivainaṃ devatayā samardhayati tasmājjāmadagnībhir evāprīṇīyāt | [ŚBM, 13, 2, 2 14]
taddhaike eteṣām paryaṅgyāṇāṃ nānā yājyāpuronuvākyāḥ kurvanti vindāma eteṣāmavittyetareṣāṃ na kurma iti na tathā kuryāt kṣatraṃ vā aśvo viḍitare paśavaḥ pratipratinīṃ ha te pratyudyāminīṃ kṣatrāya viśaṃ kurvanty atho āyuṣā yajamānaṃ vyardhayanti ye tathā kurvanti tasmātprājāpatya evāśvo devadevatyā itare kṣatrāyaiva tadviśaṃ kṛtānukarāmanuvartmānaṃ karoty atho āyuṣaiva yajamānaṃ samardhayati | [ŚBM, 13, 2, 2 15]
hiraṇmayo'śvasya śāso bhavati lohamayāḥ paryaṅgyāṇāmāyasā itareṣāṃ jyotirvai hiraṇyaṃ rāṣṭramaśvamedho jyotireva tadrāṣṭre dadhāty atho hiraṇyajyotiṣaiva yajamānaḥ svargaṃ lokamety atho anūkāśameva taṃ kurute svargasya lokasya samaṣṭyai | [ŚBM, 13, 2, 2 16]
atho kṣatraṃ vā aśvaḥ kṣatrasyaitadrūpaṃ yaddhiraṇyaṃ kṣatrameva tatkṣatreṇa samardhayati | [ŚBM, 13, 2, 2 17]
atha yallohamayāḥ paryaṅgyāṇām yathā vai rājño rājāno rājakṛtaḥ sūtagrāmaṇya evaṃ vā ete'śvasya yat paryaṅgyā evamu vā etaddhiraṇyasya yallohaṃ svenaivaināṃstadrūpeṇa samardhayati | [ŚBM, 13, 2, 2 18]
atha yadāyasā itareṣām viḍvā itare paśavo viśa etadrūpaṃ yadayo viśameva tadviśā samardhayati vaitasa iṭasūna uttarato'śvasyāvadyanty ānuṣṭubho vā aśva ānuṣṭubhaiṣā dik svāyāmevainaṃ taddiśi dadhāty atha yadvaitasa iṭasūne 'psuyonirvā aśvo 'psujā vetasaḥ svayaivainaṃ yonyā samardhayati | [ŚBM, 13, 2, 2 19]
{ŚBM, 13, 2, 3}
devā vā aśvamedhe pavamānaṃ svargaṃ lokaṃ na prājānaṃs tamaśvaḥ prājānād yadaśvamedhe'śvena pavamānāya sarpanti svargasya lokasya prajñātyai pucchamanvārabhante svargasyaiva lokasya samaṣṭyai na vai manuṣyaḥ svargaṃ lokam añjasā vedāśvo vai svargaṃ lokamañjasā veda | [ŚBM, 13, 2, 3 1]
yad udgātodgāyet | [ŚBM, 13, 2, 3 2.1]
yathākṣetrajño 'nyena pathā nayettādṛktad atha yadudgātāramavarudhyāśvamudgīthāya vṛṇīte yathā kṣetrajño'ñjasā nayedevamevaitad yajamānamaśvaḥ svargaṃ lokamañjasā nayati hiṃkaroti sāmaiva taddhiṃkaroty udgītha eva sa vaḍavā uparundhanti saṃśiñjate yathopagātāra upagāyanti tādṛktaddhiraṇyaṃ dakṣiṇā suvarṇaṃ śatamānaṃ tasyoktaṃ brāhmaṇam | [ŚBM, 13, 2, 3 2.2]
{ŚBM, 13, 2, 4}
prajāpatiḥ akāmayata ubhau lokau abhijayeyam deva lokam ca manuṣya lokam ca iti | [ŚBM, 13, 2, 4 497762_1]
saḥ etān paśūn apaśyat grāmyān ca āraṇyān ca | [ŚBM, 13, 2, 4 497762_2]
tān ālabhata | [ŚBM, 13, 2, 4 497762_3]
taiḥ imau lokau avārunddha | [ŚBM, 13, 2, 4 497762_4]
grāmyaiḥ eva paśubhiḥ imam lokam avārunddha āraṇyaiḥ amum | [ŚBM, 13, 2, 4 497762_5]
ayam vai lokaḥ manuṣya lokaḥ | [ŚBM, 13, 2, 4 497762_6]
atha asau deva lokaḥ | [ŚBM, 13, 2, 4 497762_7]
yat grāmyān paśūn ālabhate imam eva taiḥ lokam yajamānaḥ avarunddhe yat āraṇyān amum taiḥ | [ŚBM, 13, 2, 4 497762_8]
sa yat grāmyaiḥ saṃsthāpayet sam adhvānaḥ krāmeyuḥ samantikam grāmayoḥ grāma antau syātām | [ŚBM, 13, 2, 4 497763_1]
na ṛkṣīkāḥ puruṣavyāghrāḥ parimoṣiṇaḥ āvyādhinyaḥ taskarāḥ araṇyeṣu ājāyeran | [ŚBM, 13, 2, 4 497763_2]
yat āraṇyaiḥ vi adhvānaḥ krāmeyuḥ vidūram grāmayoḥ grāma antau syātām | [ŚBM, 13, 2, 4 497763_3]
ṛkṣīkāḥ puruṣavyāghrāḥ parimoṣiṇaḥ āvyādhinyaḥ taskarāḥ araṇyeṣu ājāyeran | [ŚBM, 13, 2, 4 497763_4]
tat āhuḥ apaśuḥ vai eṣa yat āraṇyaḥ na etasya hotavyam yat juhuyāt kṣipram yajamānam araṇyam mṛtam hareyuḥ araṇya bhāgāḥ hi āraṇyāḥ paśavaḥ yat na juhuyāt yajñaveśasam syāt iti | [ŚBM, 13, 2, 4 497764_1]
paryagnikṛtān eva utsṛjanti | [ŚBM, 13, 2, 4 497764_2]
tat na eva hutam na ahutam | [ŚBM, 13, 2, 4 497764_3]
na yajamānam araṇyam mṛtam haranti | [ŚBM, 13, 2, 4 497764_4]
na yajñaveśasam bhavati | [ŚBM, 13, 2, 4 497764_5]
grāmyaiḥ saṃsthāpayati | [ŚBM, 13, 2, 4 497765_1]
vi pitāputrau avasyataḥ | [ŚBM, 13, 2, 4 497765_2]
sam adhvānaḥ krāmanti | [ŚBM, 13, 2, 4 497765_3]
samantikam grāmayoḥ grāma antau bhavataḥ | [ŚBM, 13, 2, 4 497765_4]
na ṛkṣīkāḥ puruṣavyāghrāḥ parimoṣiṇaḥ āvyādhinyaḥ taskarāḥ araṇyeṣu ājāyante | [ŚBM, 13, 2, 4 497765_5]
{ŚBM, 13, 2, 5}
prajāpatiraśvamedhamasṛjata so'smātsṛṣṭaḥ parāṅait sa paṅktirbhūtvā saṃvatsaram prāviśat te'rdhamāsā abhavaṃs tam pañcadaśibhiranuprāyuṅkta tamāpnot tamāptvā pañcadaśibhiravārunddhārdhamāsānāṃ vā eṣā pratimā yat pañcadaśino yatpañcadaśina ālabhate'rdhamāsāneva tairyajamāno 'varunddhe | [ŚBM, 13, 2, 5 1]
tadāhuḥ anavaruddho vā etasya saṃvatsaro bhavati yo'nyatra cāturmāsyebhyaḥ saṃvatsaraṃ tanuta ity eṣa vai sākṣāt saṃvatsaro yaccāturmāsyāni yaccāturmāsyānpaśūnālabhate sākṣādeva tatsaṃvatsaramavarunddhe vi vā eṣa prajayā paśubhir ṛdhyate 'pa svargaṃ lokaṃ rādhnoti yo'nyatraikādaśinebhyaḥ saṃvatsaraṃ tanuta ity eṣa vai saṃprati svargo loko yad ekādaśinī prajā vai paśava ekādaśinī yad aikādaśinān paśūn ālabhate na svargaṃ lokam aparādhnoti na prajayā paśubhir vyṛdhyate | [ŚBM, 13, 2, 5 2]
prajāpatirvirājamasṛjata sāsmātsṛṣṭā parācyait sāśvam medhyam prāviśat tāṃ daśibhiranuprāyuṅkta tām āpnot tāmāptvā daśibhiravārunddha yaddaśina ālabhate virājameva tairyajamāno'varunddhe śatamālabhate śatāyurvai puruṣaḥ śatendriya āyurevendriyaṃ vīryamātmandhatte | [ŚBM, 13, 2, 5 3]
ekādaśa daśata ālabhate ekādaśākṣarā vai triṣṭub indriyamu vai vīryaṃ triṣṭub indriyasyaiva vīryasyāvaruddhyā ekādaśa daśata ālabhate daśa vai paśoḥ prāṇā ātmaikādaśaḥ prāṇaireva paśūntsamardhayati vaiśvadevā bhavanti vaiśvadevo vā aśvo'śvasyaiva sarvatvāya bahurūpā bhavanti tasmādbahurūpāḥ paśavo nānārūpā bhavanti tasmānnānārūpāḥ paśavaḥ | [ŚBM, 13, 2, 5 4]
{ŚBM, 13, 2, 6}
yuñjanti bradhnamaruṣaṃ carantamiti asau vā ādityo bradhno'ruṣo 'mumevāsmā ādityaṃ yunakti svargasya lokasya samaṣṭyai | [ŚBM, 13, 2, 6 1]
tadāhuḥ parāṅvā etasmādyajña eti yasya paśurupākṛto'nyatra vederetīty etaṃ stotaranena pathā punaraśvamāvartayāsi na iti vāyurvai stotā tamevāsmā etatparastāddadhāti tathā nātyeti | [ŚBM, 13, 2, 6 2]
apa vā etasmāt teja indriyam paśavaḥ śrīḥ krāmanti yo'śvamedhena yajate | [ŚBM, 13, 2, 6 3]
vasavastvāñjantu gāyatreṇa chandaseti mahiṣyabhyanakti tejo vā ājyaṃ tejo gāyatrī tejasī evāsmintsamīcī dadhāti | [ŚBM, 13, 2, 6 4]
rudrāstvāñjantu traiṣṭubhena chandaseti vāvātā tejo vā ājyam indriyaṃ triṣṭup tejaścaivāsminnindriyaṃ ca samīcī dadhāti | [ŚBM, 13, 2, 6 5]
ādityāstvāñjantu jāgatena chandaseti parivṛktā tejo vā ājyam paśavo jagatī tejaścaivāsminpaśūṃśca samīcī dadhāti | [ŚBM, 13, 2, 6 6]
patnyo'bhyañjanti śriyai vā etadrūpaṃ yatpatnyaḥ śriyamevāsmiṃstaddadhati nāsmātteja indriyam paśavaḥ śrīrapakrāmanti | [ŚBM, 13, 2, 6 7]
yathā vai haviṣo'hutasya skandet evametat paśo skandati yasya niktasya lomāni śīyante yatkācānāvayanti lomānyevāsya saṃbharanti hiraṇmayā bhavanti tasyoktaṃ brāhmaṇam ekaśatam ekaśataṃ kācānāvayanti śatāyurvai puruṣa ātmaikaśata āyuṣyevātmanpratitiṣṭhati bhūrbhuvaḥ svariti prājāpatyābhirāvayanti prājāpatyo'śvaḥ svayaivainaṃ devatayā samardhayanti lājīñchācīnyavye gavya ity atiriktam annam aśvāyopāvaharanti prajām ivānnādīṃ kuruta etad annam atta devā etad annam addhi prajāpata iti prajām evānnādyena samardhayati | [ŚBM, 13, 2, 6 8]
apa vā etasmāt tejo brahmavarcasaṃ krāmati yo'śvamedhena yajate hotā ca brahmā ca brahmodyaṃ vadata āgneyo vai hotā bārhaspatyo brahmā brahma bṛhaspatis tejaścaivāsminbrahmavarcasaṃ ca samīcī dhatto yūpamabhito vadato yajamāno vai yūpo yajamānamevaitattejasā ca brahmavarcasena cobhayataḥ paridhattaḥ | [ŚBM, 13, 2, 6 9]
kaḥ svidekākī caratīti asau vā āditya ekākī caraty eṣa brahmavarcasam brahmavarcasamevāsmiṃstaddhattaḥ | [ŚBM, 13, 2, 6 10]
ka u svijjāyate punariti candramā vai jāyate punarāyurevāsmiṃstaddhattaḥ | [ŚBM, 13, 2, 6 11]
kiṃ sviddhimasya bheṣajamiti agnirvai himasya bheṣajaṃ teja evāsmiṃstaddhattaḥ | [ŚBM, 13, 2, 6 12]
kimvāvapanam mahaditi ayaṃ vai loka āvapanam mahadasminneva loke pratitiṣṭhati | [ŚBM, 13, 2, 6 13]
kā svidāsītpūrvacittiriti dyaurvai vṛṣṭiḥ pūrvacittirdivameva vṛṣṭimavarunddhe | [ŚBM, 13, 2, 6 14]
kiṃ svidāsīdbṛhadvaya iti aśvo vai bṛhadvaya āyurevāvarunddhe | [ŚBM, 13, 2, 6 15]
kā svidāsītpilippileti śrīrvai pilippilā śriyamevāvarunddhe | [ŚBM, 13, 2, 6 16]
kā svidāsītpiśaṃgileti ahorātre vai piśaṃgile ahorātrayoreva pratitiṣṭhati | [ŚBM, 13, 2, 6 17]
{ŚBM, 13, 2, 7}
niyukteṣu paśuṣu prokṣaṇīradhvaryurādatte 'śvam prokṣiṣyann anvārabdhe yajamāna ādhvarikaṃ yajuranudrutyāśvamedhikaṃ yajuḥ pratipadyate | [ŚBM, 13, 2, 7 1]
vāyuṣṭvā pacatairavatviti vāyurevainam pacaty asitagrīvaśchāgair ity agnirvā asitagrīvo'gnirevainaṃ chāgaiḥ pacati | [ŚBM, 13, 2, 7 2]
nyagrodhaścamasairiti yatra vai devā yajñenāyajanta ta etāṃścamasānnyaubjaṃste nyañco nyagrodhā rohanti | [ŚBM, 13, 2, 7 3]
śalmalirvṛddhyeti śalmalau vṛddhiṃ dadhāti tasmācchalmalirvanaspatīnāṃ varṣiṣṭhaṃ vardhate | [ŚBM, 13, 2, 7 4]
eṣa sya rāthyo vṛṣeti aśvenaiva rathaṃ sampādayati tasmādaśvo nānyadrathādvahati | [ŚBM, 13, 2, 7 5]
paḍbhiścaturbhir ed aganniti tasmādaśvastribhistiṣṭhaṃstiṣṭhatyatha yuktaḥ sarvaiḥ padbhiḥ samam āyute | [ŚBM, 13, 2, 7 6]
brahmākṛṣṇaśca no'vatviti candramā vai brahmākṛṣṇaścandramasa evainam paridadāti namo'gnaya ityagnaya eva namaskaroti | [ŚBM, 13, 2, 7 7]
saṃśito raśminā ratha iti raśminaiva rathaṃ sampādayati tasmādrathaḥ paryuto darśanīyatamo bhavati | [ŚBM, 13, 2, 7 8]
saṃśito raśminā haya iti raśminaivāśvaṃ sampādayati tasmādaśvo raśminā pratihṛto bhūyiṣṭhaṃ rocate | [ŚBM, 13, 2, 7 9]
saṃśito apsvapsujā iti apsuyonirvā aśvaḥ svayaivainaṃ yonyā samardhayati brahmā somapurogava iti somapurogavamevainaṃ svargaṃ lokaṃ gamayati | [ŚBM, 13, 2, 7 10]
svayaṃ vājiṃstanvaṃ kalpayasveti svayaṃ rūpaṃ kuruṣva yādṛśam icchasīty evainaṃ tadāha svayaṃ yajasveti svārājyamevāsmindadhāti svayaṃ juṣasveti svayaṃ lokaṃ rocayasva yāvantam icchasīty evainaṃ tadāha mahimā te'nyena na saṃnaśa ity aśvameva mahimnā samardhayati | [ŚBM, 13, 2, 7 11]
na vā u etanmriyase na riṣyasīti praśvāsayatyevainaṃ tad devāṁ ideṣi pathibhiḥ sugebhiriti devayānānevainam patho darśayati yatrāsate sukṛto yatra te yayuriti sukṛdbhirevainaṃ salokaṃ karoti tatra tvā devaḥ savitā dadhātv iti savitaivainaṃ svarge loke dadhāti prajāpataye tvā juṣṭam prokṣāmītyupāṃśvathopagṛhṇāti | [ŚBM, 13, 2, 7 12]
agniḥ paśurāsīt tenāyajanta sa etaṃ lokamajayadyasminnagniḥ sa te loko bhaviṣyati taṃ jeṣyasi pibaitā apa iti yāvānagnervijayo yāvāṃlloko yāvadaiśvaryaṃ tāvāṃste vijayas tāvāṃllokastāvadaiśvaryam bhaviṣyatīty evainaṃ tadāha | [ŚBM, 13, 2, 7 13]
vāyuḥ paśurāsīt tenāyajanta sa etaṃ lokamajayadyasminvāyuḥ sa te loko bhaviṣyati taṃ jeṣyasi pibaitā apa iti yāvānvāyorvijayo yāvāṃl loko | [ŚBM, 13, 2, 7 14]
sūryaḥ paśurāsīt tenāyajanta sa etaṃ lokamajayad yasmint sūryaḥ sa te loko bhaviṣyati taṃ jeṣyasi pibaitā apa iti yāvāntsūryasya vijayo yāvāṃlloko yāvadaiśvaryaṃ tāvāṃste vijayas tāvāṃllokastāvadaiśvaryam bhaviṣyatīty evainaṃ tadāha tarpayitvāśvam punaḥ saṃskṛtya prokṣaṇīr itarānpaśūnprokṣati tasyātaḥ | [ŚBM, 13, 2, 7 15]
{ŚBM, 13, 2, 8}
devā vā udañcaḥ svargaṃ lokaṃ na prājānaṃs tamaśvaḥ prājānād yadaśvenodañco yanti svargasya lokasya prajñātyai vāso'dhivāsaṃ hiraṇyamityaśvāyopastṛṇanti yathā nānyasmai paśave tasminnenamadhi saṃjñapayanty anyairevainaṃ tat paśubhirvyākurvanti | [ŚBM, 13, 2, 8 1]
ghnanti vā etatpaśum yadenaṃ saṃjñapayanti prāṇāya svāhāpānāya svāhā vyānāya svāheti saṃjñapyamāna āhutīrjuhoti prāṇānevāsminnetaddadhāti tatho hāsyaitena jīvataiva paśuneṣṭaṃ bhavati | [ŚBM, 13, 2, 8 2]
ambe ambike'mbālike na mā nayati kaścaneti patnīr udānayaty ahvataivainā etad atho medhyā evaināḥ karoti | [ŚBM, 13, 2, 8 3]
gaṇānāṃ tvā gaṇapatiṃ havāmaha iti patnyaḥ pariyantyapahnuvata evāsmā etad ato nyevāsmai hnuvate 'tho dhuvata evainaṃ triḥ pariyanti trayo vā ime lokā ebhirevainaṃ lokair dhuvate triḥ punaḥ pariyanti ṣaṭ sampadyante ṣaḍ vā ṛtava ṛtubhirevainaṃ dhuvate | [ŚBM, 13, 2, 8 4]
apa vā etebhyaḥ prāṇāḥ krāmanti ye yajñe dhuvanaṃ tanvate nava kṛtvaḥ pariyanti nava vai prāṇāḥ prāṇān evātman dadhate naibhyaḥ prāṇā apakrāmanty āhamajāni garbhadham ā tvamajāsi garbhadhamiti prajā vai paśavo garbhaḥ prajāmeva paśūnātmandhatte tā ubhau caturaḥ padaḥ saṃprasārayāveti mithunasyāvaruddhyai svarge loke prorṇuvāthām ity eṣa vai svargo loko yatra paśuṃ saṃjñapayanti tasmād evam āha vṛṣā vājī retodhā reto dadhātv iti mithunasyaivāvaruddhyai | [ŚBM, 13, 2, 8 5]
{ŚBM, 13, 2, 9}
apa vā etasmāt śrī rāṣṭraṃ krāmati yo'śvamedhena yajate | [ŚBM, 13, 2, 9 1]
ūrdhvāmenāmucchrāpayeti śrīrvai rāṣṭramaśvamedhaḥ śriyamevāsmai rāṣṭramūrdhvamucchrayati | [ŚBM, 13, 2, 9 2]
girau bhāraṃ haranniveti śrīrvai rāṣṭrasya bhāraḥ śriyamevāsmai rāṣṭraṃ saṃnahyaty atho śriyamevāsmin rāṣṭramadhinidadhāti | [ŚBM, 13, 2, 9 3]
athāsyai madhyamedhatāmiti śrīrvai rāṣṭrasya madhyaṃ śriyameva rāṣṭre madhyato'nnādyaṃ dadhāti | [ŚBM, 13, 2, 9 4]
śīte vāte punanniveti kṣemo vai rāṣṭrasya śītaṃ kṣemamevāsmai karoti | [ŚBM, 13, 2, 9 5]
yakāsakau śakuntiketi viḍvai śakuntikāhalagiti vañcatīti viśo vai rāṣṭrāya vañcanty āhanti gabhe paso nigalgalīti dhāraketi viḍvai gabho rāṣṭram paso rāṣṭrameva viśyāhanti tasmādrāṣṭrī viśaṃ ghātukaḥ | [ŚBM, 13, 2, 9 6]
mātā ca te pitā ca ta iti iyaṃ vai mātāsau pitābhyāmevainaṃ svargaṃ lokaṃ gamayaty agraṃ vṛkṣasya rohata iti śrīrvai rāṣṭrasyāgraṃ śriyamevainaṃ rāṣṭrasyāgraṃ gamayati pratilāmīti te pitā gabhe muṣṭimataṃsayaditi viḍ vai gabho rāṣṭram muṣṭī rāṣṭrameva viśyāhanti tasmādrāṣṭrī viśaṃ ghātukaḥ | [ŚBM, 13, 2, 9 7]
yaddhariṇo yavamattīti viḍvai yavo rāṣṭraṃ hariṇo viśameva rāṣṭrāyādyāṃ karoti tasmādrāṣṭrī viśam atti na puṣṭam paśu manyata iti tasmādrājā paśūnna puṣyati śūdrā yadaryajārā na poṣāya na dhanāyatīti tasmād vaiśīputraṃ nābhiṣiñcati | [ŚBM, 13, 2, 9 8]
apa vā etebhyaḥ prāṇāḥ krāmanti ye yajñe 'pūtāṃ vācaṃ vadanti dadhikrāvṇo akāriṣamiti surabhimatīm ṛcam antato 'nvāhur vācameva punate naibhyaḥ prāṇā apakrāmanti | [ŚBM, 13, 2, 9 9]
{ŚBM, 13, 2, 10}
yadasipathānkalpayanti setumeva taṃ saṃkramaṇaṃ yajamānaḥ kurute svargasya lokasya samaṣṭyai | [ŚBM, 13, 2, 10 1]
sūcībhiḥ kalpayanti viśo vai sūcyo rāṣṭramaśvamedho viśaṃ caivāsminrāṣṭraṃ ca samīcī dadhati hiraṇyamayyo bhavanti tasyoktam brāhmaṇam | [ŚBM, 13, 2, 10 2]
trayyaḥ sūcyo bhavanti lohamayyo rajatā hariṇyo diśo vai lohamayyo 'vāntaradiśo rajatā ūrdhvā hariṇyas tābhir evainaṃ kalpayanti tiraścībhiś cordhvābhiśca bahurūpā bhavanti tasmādbahurūpā diśo nānārūpā bhavanti tasmānnānārūpā diśaḥ | [ŚBM, 13, 2, 10 3]
{ŚBM, 13, 2, 11}
prajāpatirakāmayata mahānbhūyāntsyāmiti sa etāvaśvamedhe mahimānau grahāvapaśyat tāvajuhot tato vai sa mahān bhūyānabhavat sa yaḥ kāmayeta mahānbhūyāntsyāmiti sa etāvaśvamedhe mahimānau grahau juhuyān mahānhaiva bhūyānbhavati | [ŚBM, 13, 2, 11 1]
vapāmabhito juhoti yajamāno vā aśvamedho rājā mahimā rājyenaivainam ubhayataḥ parigṛhṇāti purastātsvāhākṛtayo vā anye devā upariṣṭātsvāhākṛtayo 'nye tānevaitat prīṇāti svāhā devebhyo devebhyaḥ svāheti rājñā vapām pariyajati ye caivāsmiṃlloke devā ya u cāmuṣmiṃstānevaitatprīṇāti ta enamubhaye devāḥ prītāḥ svargaṃ lokam abhivahanti | [ŚBM, 13, 2, 11 2]
{ŚBM, 13, 3, 1}
prajāpaterakṣyaśvayat tatparāpatat tato'śvaḥ samabhavad yad aśvayat tad aśvasyāśvatvaṃ taddevā aśvamedhenaiva pratyadadhur eṣa ha vai prajāpatiṃ sarvaṃ karoti yo'śvamedhena yajate sarva eva bhavati sarvasya vā eṣā prāyaścittiḥ sarvasya bheṣajaṃ sarvaṃ vā etena pāpmānaṃ devā atarannapi vā etena brahmahatyāmataraṃs tarati brahmahatyāṃ yo 'śvamedhena yajati | [ŚBM, 13, 3, 1 1]
uttaraṃ vai tatprajāpaterakṣyaśvayat tasmāduttarato'śvasyāvadyanti dakṣiṇato'nyeṣām paśūnām | [ŚBM, 13, 3, 1 2]
vaitasaḥ kaṭo bhavati apsuyonirvā aśvo 'psujā vetasaḥ svayaivainaṃ yonyā samardhayati | [ŚBM, 13, 3, 1 3]
catuṣṭoma stomo bhavati saraḍvā aśvasya sakthyāvṛhat tad devāścatuṣṭomenaiva stomena pratyadadhur yaccatuṣṭoma stomo bhavatyaśvasyaiva sarvatvāya sarvastomo'tirātra uttamamaharbhavati sarvaṃ vai sarvastomo'tirātraḥ sarvamaśvamedhaḥ sarvasyāptyai sarvasyāvaruddhyai | [ŚBM, 13, 3, 1 4]
{ŚBM, 13, 3, 2}
parameṇa vā eṣa stomena jitvā catuṣṭomena kṛtenāyānām uttare 'hannekaviṃśe pratiṣṭhāyām pratitiṣṭhaty ekaviṃśātpratiṣṭhāyā uttaram ahar ṛtūn anvārohaty ṛtavo vai pṛṣṭhānyṛtavaḥ saṃvatsara ṛtuṣveva saṃvatsare pratitiṣṭhati | [ŚBM, 13, 3, 2 1]
śakvaryaḥ pṛṣṭham bhavanti anyadanyacchando 'nye'nye vā atra paśava ālabhyanta uteva grāmyā utevāraṇyā yacchakvaryaḥ pṛṣṭham bhavantyaśvasyaiva sarvatvāyānye paśava ālabhyante 'nye'nye hi stomāḥ kriyante | [ŚBM, 13, 3, 2 2]
tadāhuḥ naite sarve paśavo yad ajāvayaś cāraṇyāś caite vai sarve paśavo yadgavyā iti gavyā uttame 'hann ālabhata ete vai sarve paśavo yadgavyāḥ sarvāneva paśūnālabhate vaiśvadevā bhavanti vaiśvadevo vā aśvo'śvasyaiva sarvatvāya bahurūpā bhavanti tasmādbahurūpāḥ paśavo nānārūpā bhavanti tasmānnānārūpāḥ paśavaḥ | [ŚBM, 13, 3, 2 3]
{ŚBM, 13, 3, 3}
yattisro 'nuṣṭubho bhavanti tasmādaśvastribhistiṣṭhaṃstiṣṭhati yaccatasro gāyatryastasmādaśvaḥ sarvaiḥ padbhiḥ pratidadhatpalāyate paramaṃ vā etacchando yad anuṣṭup paramo'śvaḥ paśūnām paramaś catuṣṭoma stomānām parameṇaivainam paramatāṃ gamayati | [ŚBM, 13, 3, 3 1]
śakvaryaḥ pṛṣṭham bhavanti anyadanyacchando 'nye'nye hi stomāḥ kriyante yacchakvaryaḥ pṛṣṭham bhavantyaśvasyaiva sarvatvāya | [ŚBM, 13, 3, 3 2]
ekaviṃśam madhyamamaharbhavati asau vā āditya ekaviṃśaḥ so 'śvamedhaḥ svenaivainaṃ stomena svāyāṃ devatāyām pratiṣṭhāpayati | [ŚBM, 13, 3, 3 3]
vāmadevyam maitrāvaruṇasāma bhavati prajāpatirvai vāmadevyam prājāpatyo'śvaḥ svayaivainaṃ devatayā samardhayati | [ŚBM, 13, 3, 3 4]
pārthuraśmam brahmasāma bhavati raśminā vā aśvo yata īśvaro vā aśvo'yato'dhṛto pratiṣṭhitaḥ parām parāvataṃ gantor yat pārthuraśmam brahmasāma bhavatyaśvasyaiva dhṛtyai | [ŚBM, 13, 3, 3 5]
saṃkṛtyachāvākasāma bhavati utsannayajña iva vā eṣa yadaśvamedhaḥ kiṃ vā hyetasya kriyate kiṃ vā na yat saṃkṛtyachāvākasāma bhavatyaśvasyaiva sarvatvāya sarvastomo'tirātra uttamamaharbhavati sarvaṃ vai sarvastomo'tirātraḥ sarvamaśvamedhaḥ sarvasyāptyai sarvasyāvaruddhyai | [ŚBM, 13, 3, 3 6]
ekaviṃśo'gnirbhavati ekaviṃśa stoma ekaviṃśatiryūpā yathā vā ṛṣabhā vā vṛṣāṇo vā saṃsphurerann evam ete stomāḥ samṛcchante yad ekaviṃśās tān yat samarpayed ārtimārchedyajamāno hanyetāsya yajñaḥ | [ŚBM, 13, 3, 3 7]
dvādaśa evāgniḥ syāt ekādaśa yūpā yad dvādaśo 'gnirbhavati dvādaśa māsāḥ saṃvatsaraḥ saṃvatsarameva yajñamāpnoti yadekādaśa yūpā virāḍvā eṣā saṃmīyate yadekādaśinī tasyai ya ekādaśa stana evāsyai sa duha evaināṃ tena | [ŚBM, 13, 3, 3 8]
tadāhuḥ yaddvādaśo'gniḥ syādekādaśa yūpā yathā sthūriṇā yāyāt tādṛk tad ity ekaviṃśa evāgnirbhavaty ekaviṃśa stoma ekaviṃśatir yūpās tad yathā praṣṭibhir yāyāt tādṛktat | [ŚBM, 13, 3, 3 9]
śiro vā etadyajñasya yadekaviṃśaḥ yo vā aśvamedhe trīṇi śīrṣāṇi veda śiro ha rājñām bhavaty ekaviṃśo 'gnirbhavaty ekaviṃśa stoma ekaviṃśatiryūpā etāni vā aśvamedhe trīṇi śīrṣāṇi tāni ya evaṃ veda śiro ha rājñām bhavati yo vā aśvamedhe tisraḥ kakudo veda kakuddha rājñām bhavaty ekaviṃśo'gnirbhavaty ekaviṃśa stoma ekaviṃśatiryūpā etā aśvamedhe tisraḥ kakudas tā ya evaṃ veda kakuddha rājñām bhavati | [ŚBM, 13, 3, 3 10]
{ŚBM, 13, 3, 4}
sarvābhyo vai devatābhyo'śva ālabhyate yatprājāpatyaṃ kuryādyā devatā apibhāgāstā bhāgadheyena vyardhayecchādaṃ dadbhir avakāṃ dantamūlair ity ājyamavadānā kṛtvā pratyākhyāyaṃ devatābhya āhutīrjuhoti yā eva devatā apibhāgāstā bhāgadheyena samardhayaty araṇye 'nūcyān hutvā dyāvāpṛthivyāmuttamāmāhutiṃ juhoti dyāvāpṛthivyorvai sarvā devatāḥ pratiṣṭhitās tā evaitatprīṇāti devāsurāḥ saṃyattā āsan | [ŚBM, 13, 3, 4 1]
te'bruvan agnayaḥ sviṣṭakṛto'śvasya vayam uddhāramuddharāmahai tenāsurānabhibhaviṣyāma iti te lohitamudaharanta bhrātṛvyābhibhūtyai yat sviṣṭakṛdbhyo lohitaṃ juhoti bhrātṛvyābhibhūtyai bhavaty ātmanā parāsya dviṣanbhrātṛvyo bhavati ya evaṃ veda | [ŚBM, 13, 3, 4 2]
gomṛgakaṇṭhena prathamāmāhutiṃ juhoti paśavo vai gomṛgā rudraḥ sviṣṭakṛt paśūneva rudrādantardadhāti tasmād yatraiṣāśvamedha āhutirhūyate na tatra rudraḥ paśūnabhimanyate | [ŚBM, 13, 3, 4 3]
aśvaśaphena dvitīyāmāhutiṃ juhoti paśavo vā ekaśaphā rudraḥ sviṣṭakṛt paśū... | [ŚBM, 13, 3, 4 4]
ayasmayena caruṇā tṛtīyāmāhutiṃ juhoti āyasyo vai prajā rudraḥ sviṣṭakṛt prajā eva rudrād antardadhāti tasmādyatraiṣāśvamedha āhutirhūyate na tatra rudraḥ prajā abhimanyate | [ŚBM, 13, 3, 4 5]
{ŚBM, 13, 3, 5}
sarveṣu vai lokeṣu mṛtyavo'nvāyattās tebhyo yad āhutīrna juhuyālloke loka enam mṛtyurvinded yanmṛtyubhya āhutīrjuhoti loke loka eva mṛtyumapajayati | [ŚBM, 13, 3, 5 1]
tad āhuḥ yad amuṣmai svāhāmuṣmai svāheti juhvat saṃcakṣīta bahum mṛtyumamitraṃ kurvīta mṛtyava ātmānam apidadhyāditi mṛtyave svāhetyekasmā evaikāmāhutiṃ juhoty eko ha vā amuṣmiṃlloke mṛtyuraśanāyaiva tamevāmuṣmiṃlloke 'pajayati | [ŚBM, 13, 3, 5 2]
brahmahatyāyai svāheti dvitīyāmāhutiṃ juhoti amṛtyurha vā anyo brahmahatyāyai mṛtyur eṣa ha vai sākṣān mṛtyur yadbrahmahatyā sākṣādeva mṛtyumapajayati | [ŚBM, 13, 3, 5 3]
etāṃ ha vai muṇḍibha audanyaḥ brahmahatyāyai prāyaścittiṃ vidāṃcakāra yad brahmahatyāyā āhutiṃ juhoti mṛtyumevāhutyā tarpayitvā paripāṇaṃ kṛtvā brahmaghne bheṣajaṃ karoti tasmād yasyaiṣāśvamedha āhutir hūyate'pi yo 'syāparīṣu prajāyām brāhmaiṇaṃ hanti tasmai bheṣajaṃ karoti | [ŚBM, 13, 3, 5 4]
{ŚBM, 13, 3, 6}
aśvasya vā ālabdhasya medha udakrāmat tad aśvastomīyamabhavad yad aśvastomīyaṃ juhotyaśvameva medhasā samardhayati | [ŚBM, 13, 3, 6 1]
ājyena juhoti medho vā ājyam medho'śvastomīyam medhasaivāsmiṃstanmedho dadhāty ājyena juhoty etadvai devānām priyaṃ dhāma yadājyam priyeṇaivaināndhāmnā samardhayati | [ŚBM, 13, 3, 6 2]
aśvastomīyaṃ hutvā dvipadā juhoti aśvo vā aśvastomīyam puruṣo dvipadā dvipādvai puruṣo dvipratiṣṭhas tad enam pratiṣṭhayā samardhayati | [ŚBM, 13, 3, 6 3]
tadāhuḥ aśvastomīyam pūrvaṃ hotavyāṃ3 dvipadā3 iti paśavo vā aśvastomīyam puruṣo dvipadā yad aśvastomīyaṃ hutvā dvipadā juhoti tasmātpuruṣa upariṣṭātpaśūnadhitiṣṭhati | [ŚBM, 13, 3, 6 4]
ṣoḍaśāśvastomīyā juhoti ṣoḍaśakalā vai paśavaḥ sā paśūnām mātrā paśūneva mātrayā samardhayati yat kanīyasīrvā bhūyasīrvā juhuyātpaśūnmātrayā vyardhayet ṣoḍaśa juhoti ṣoḍaśakalā vai paśavaḥ sā paśūnām mātrā paśūneva mātrayā samardhayati nānyāmuttamāmāhutiṃ juhoti yad anyām uttamāmāhutiṃ juhuyāt pratiṣṭhāyai cyaveta dvipadā uttamā juhoti pratiṣṭhā vai dvipadāḥ pratyeva tiṣṭhati jumbakāya svāhetyavabhṛtha uttamāmāhutiṃ juhoti varuṇo vai jumbakaḥ sākṣādeva varuṇamavayajate śuklasya khalaterviklidhasya piṅgākṣasya mūrdhani juhoty etadvai varuṇasya rūpaṃ rūpeṇaiva varuṇamavayajate | [ŚBM, 13, 3, 6 5]
dvādaśa brahmaudanānutthāya nirvapati dvādaśabhirveṣṭibhiryajate tadāhuryajñasya vā etadrūpaṃ yadiṣṭayo yadiṣṭibhiryajetopanāmuka enaṃ yajñaḥ syāt pāpīyāṃstu syād yātayāmāni vā etadījānasya chandāṃsi bhavanti tāni kimetāvadāśu prayuñjīta sarvā vai saṃsthite yajñe vāgāpyate sātrāptā yātayāmnī bhavati krūrīkṛteva hi bhavatyaruṣkṛtā vāgvai yajñas tasmānna prayuñjīteti | [ŚBM, 13, 3, 6 6]
dvādaśaiva brahmaudanānutthāya nirvapet prajāpatir vā odanaḥ prajāpatiḥ saṃvatsaraḥ prajāpatiryajñaḥ saṃvatsarameva yajñamāpnoty upanāmuka enaṃ yajño bhavati na pāpīyānbhavati | [ŚBM, 13, 3, 6 7]
{ŚBM, 13, 3, 7}
eṣa vai prabhūrnāma yajñaḥ yatraitena yajñena yajante sarvameva prabhūtam bhavati | [ŚBM, 13, 3, 7 1]
eṣa vai vibhūrnāma yajñaḥ yatraitena yajñena yajante sarvameva vibhūtam bhavati | [ŚBM, 13, 3, 7 2]
eṣa vai vyaṣṭirnāma yajñaḥ yatraitena yajñena yajante sarvameva vyaṣṭam bhavati | [ŚBM, 13, 3, 7 3]
eṣa vai vidhṛtirnāma yajñaḥ yatraitena yajante sarvameva vidhṛtam bhavati | [ŚBM, 13, 3, 7 4]
eṣa vai vyāvṛttirnāma yajñaḥ yatraitena yajñena yajante sarvameva vyāvṛttam bhavati | [ŚBM, 13, 3, 7 5]
eṣa vā ūrjasvānnāma yajñaḥ yatraitena yajñena yajante sarvamevorjasvadbhavati | [ŚBM, 13, 3, 7 6]
eṣa vai payasvānnāma yajñaḥ yatraitena yajñena yajante sarvameva payasvadbhavati | [ŚBM, 13, 3, 7 7]
eṣa vai brahmavarcasī nāma yajñaḥ yatraitena yajñena yajanta ā brāhmaṇo brahmavarcasī jāyate | [ŚBM, 13, 3, 7 8]
eṣa vā ativyādhī nāma yajñaḥ yatraitena yajñena yajanta ā rājanyo'tivyādhī jāyate | [ŚBM, 13, 3, 7 9]
eṣa vai dīrgho nāma yajñaḥ yatraitena yajñena yajanta ā dīrghāraṇyaṃ jāyate | [ŚBM, 13, 3, 7 10]
eṣa vai kﾱptirnāma yajñaḥ yatraitena yajñena yajante sarvameva kﾱptam bhavati | [ŚBM, 13, 3, 7 11]
eṣa vai pratiṣṭhā nāma yajñaḥ yatraitena yajñena yajante sarvameva pratiṣṭhitam bhavati | [ŚBM, 13, 3, 7 12]
{ŚBM, 13, 3, 8}
athātaḥ prāyaścittīnām yadyaśvo vaḍavāṃ skandedvāyavyam payo'nunirvaped vāyurvai retasāṃ vikartā prāṇo vai vāyuḥ prāṇo hi retasāṃ vikartā retasaivāsmiṃstadreto dadhāti | [ŚBM, 13, 3, 8 1]
atha yadi srāmo vindet pauṣṇaṃ carumanunirvapet pūṣā vai paśūnāmīṣṭe sa yasyaiva paśavo yaḥ paśūnām īṣṭe tamevaitatprīṇāty agado haiva bhavati | [ŚBM, 13, 3, 8 2]
atha yadyakṣatāmayo vindet vaiśvānaraṃ dvādaśakapālam bhūmikapālam puroḍāśamanunirvaped iyaṃ vai vaiśvānara imāmevaitatprīṇātyagado haiva bhavati | [ŚBM, 13, 3, 8 3]
atha yadyakṣyāmayo vindet sauryaṃ carumanunirvapet sūryo vai prajānāṃ cakṣuryadā hyevaiṣa udetyathedaṃ sarvaṃ carati cakṣuṣaivāsmiṃstaccakṣurdadhāti sa yaccarurbhavati cakṣuṣā hyayamātmā carati | [ŚBM, 13, 3, 8 4]
atha yadyudake mriyeta vāruṇaṃ yavamayaṃ carumanunirvaped varuṇo vā etaṃ gṛhṇāti yo 'psu mriyate sā yaivainaṃ devatā gṛhṇāti tāmevaitatprīṇāti sāsmai prītānyam ālambhāyānumanyate tayānumatamālabhate sa yadyavamayo bhavati varuṇyā hi yavāḥ | [ŚBM, 13, 3, 8 5]
atha yadi naśyet trihaviṣam iṣṭim anunirvaped dyāvāpṛthivyamekakapālam puroḍāśaṃ vāyavyam payaḥ sauryaṃ caruṃ yadvai kiṃca naśyatyantaraiva tad dyāvāpṛthivī naśyati tadvāyurupavātyādityo'bhitapati naitābhyo devatābhya ṛte kiṃ cana naśyati saiṣā pṛthageva naṣṭavedanī sa yadyasyāpyanyannaśyedetayaiva yajetānu haivainadvindatyatha yadyamitrā aśvaṃ vinderanyadi vā mriyeta yadi vāpsvanyamānīya prokṣeyuḥ saiva tatra prāyaścittiḥ | [ŚBM, 13, 3, 8 6]
{ŚBM, 13, 4, 1}
prajāpatir akāmayata sarvānkāmānāpnuyāṃ sarvā vyaṣṭīr vyaśnuvīyeti sa etam aśvamedhaṃ trirātraṃ yajñakratum apaśyat tam āharat tenāyajata teneṣṭvā sarvān kāmān āpnot sarvā vyaṣṭīrvyāśnuta sarvān ha vai kāmānāpnoti sarvā vyaṣṭīr vyaśnute yo'śvamedhena yajate | [ŚBM, 13, 4, 1 1]
tad āhuḥ kasminn ṛtāvabhyārambha iti grīṣme'bhyārabhetety u haika āhur grīṣmo vai kṣatriyasyartuḥ kṣatriyayajña u vā eṣa yad aśvamedha iti | [ŚBM, 13, 4, 1 2]
tad vai vasanta evābhyārabheta vasanto vai brāhmaṇasyartur ya u vai kaśca yajate brāhmaṇībhūyevaiva yajate tasmād vasanta evābhyārabheta | [ŚBM, 13, 4, 1 3]
sā yāsau phālgunī paurṇamāsī bhavati tasyai purastāt ṣaḍahe vā saptāhe vartvija upasamāyanty adhvaryuśca hotā ca brahmā codgātā caitānvā anvanya ṛtvijaḥ | [ŚBM, 13, 4, 1 4]
tebhyo 'dhvaryuś cātuṣprāśyam brahmaudanaṃ nirvapati tasyoktam brāhmaṇaṃ caturaḥ pātrāṃś caturo 'ñjalīṃś caturaḥ prasṛtān dvādaśavidhaṃ dvādaśa māsāḥ saṃvatsaraḥ sarvaṃ saṃvatsaraḥ sarvam aśvamedhaḥ sarvasyāptyai sarvasyāvaruddhyai | [ŚBM, 13, 4, 1 5]
tam ete catvāra ṛtvijaḥ prāśnanti teṣām uktam brāhmaṇaṃ tebhyaś catvāri sahasrāṇi dadāti sarvaṃ vai sahasraṃ sarvam aśvamedhaḥ sarvasyāptyai sarvasyāvaruddhyai catvāri ca suvarṇāni śatamānāni hiraṇyāni tasyo evoktam | [ŚBM, 13, 4, 1 6]
athāsmā adhvaryur niṣkam pratimuñcan vācayati tejo'si śukram amṛtamiti tejo vai śukram amṛtaṃ hiraṇyaṃ teja evāsmiñchukram amṛtaṃ dadhāty āyuṣpā āyur me pāhīty āyur evāsmin dadhāty athainam āha vācaṃ yaccheti vāgvai yajño yajñasyaivābhyārambhāya | [ŚBM, 13, 4, 1 7]
catasro jāyā upakﾱptā bhavanti mahiṣī vāvātā parivṛktā pālāgalī sarvā niṣkinyo 'laṃkṛtā mithunasyaiva sarvatvāya tābhiḥ sahāgnyagāram prapadyate pūrvayā dvārā yajamāno dakṣiṇayā patnyaḥ | [ŚBM, 13, 4, 1 8]
sāyamāhutyāṃ hutāyām jaghanena gārhapatyam udaṅ vāvātayā saha saṃviśati tad evāpītarāḥ saṃviśanti so'ntarorū asaṃvartamānaḥ śete 'nena tapasā svasti saṃvatsarasyodṛcaṃ samaśnavā iti | [ŚBM, 13, 4, 1 9]
prātarāhutyāṃ hutāyāṃ adhvaryuḥ pūrṇāhutiṃ juhoti sarvaṃ vai pūrṇaṃ sarvam aśvamedhaḥ sarvasyāptyai sarvasyāvaruddhyai tasyāṃ vareṇa vācaṃ visṛjate varaṃ dadāmi brahmaṇa iti sarvaṃ vai varaḥ sarvam aśvamedhaḥ sarvasyāptyai sarvasyāvaruddhyai | [ŚBM, 13, 4, 1 10]
atha yo'sya niṣkaḥ pratimukto bhavati tam adhvaryave dadāty adhvaryave dadad amṛtam āyur ātman dhatte 'mṛtaṃ hyāyur hiraṇyam | [ŚBM, 13, 4, 1 11]
athāgneyīm iṣṭiṃ nirvapati pathaś ca kāmāya yajñamukhasya cāchambaṭkārāyātho agnimukhā u vai sarvā devatāḥ sarve kāmā aśvamedhe mukhataḥ sarvān devān prītvā sarvān kāmān āpnavānīti | [ŚBM, 13, 4, 1 12]
tasyai pañcadaśa sāmidhenyo bhavanti pañcadaśo vai vajro vīryaṃ vajro vajreṇaivaitad vīryeṇa yajamānaḥ purastāt pāpmānam apahate vārtraghnāvājyabhāgau pāpmā vai vṛtraḥ pāpmano 'pahatyā agnir mūrdhā divaḥ kakud bhuvo yajñasya rajasaśca netety upāṃśu haviṣo yājyānuvākye mūrdhanvaty anyā bhavati sadvatyanyaiṣa vai mūrdhā ya eṣa tapaty etasyaivāvaruddhyā atha yat sadvatī sadevāvarunddhe virājau saṃyājye sarvadevatyaṃ vā etacchando yad virāṭ sarve kāmā aśvamedhe sarvān devān prītvā sarvān kāmān āpnavānīti hiraṇyaṃ dakṣiṇā suvarṇaṃ śatamānaṃ tasyoktam brāhmaṇam | [ŚBM, 13, 4, 1 13]
atha pauṣṇīṃ nirvapati pūṣā vai pathīnām adhipatir aśvāyaivaitat svastyayanaṃ karoty atho iyaṃ vai pūṣemām evāsmā etad goptrīṃ karoti tasya hi nārtir asti na hvalā yam iyam adhvan gopāyatīmām evāsmā etad goptrīṃ karoti | [ŚBM, 13, 4, 1 14]
tasyai saptadaśa sāmidhenyo bhavanti saptadaśo vai prajāpatiḥ prajāpatir aśvamedho 'śvamedhasyaivāptyai vṛdhanvantāv ājyabhāgau yajamānasyaiva vṛddhyai pūṣaṃs tava vrate vayam pathas pathaḥ paripatiṃ vacasyety upāṃśu haviṣo yājyānuvākye vratavatyanyā bhavati pathanvaty anyā vīryaṃ vai vrataṃ vīryasyāptyai vīryasyāvaruddhyā atha yat pathanvaty aśvāyaivaitat svastyayanaṃ karoty anuṣṭubhau saṃyājye vāg vā anuṣṭub vāg vai prajāpatiḥ prajāpatir aśvamedho 'śvamedhasyaivāptyai vāsaḥśataṃ dakṣiṇā rūpaṃ vā etat puruṣasya yad vāsas tasmād yam eva kaṃ ca suvāsasam āhuḥ ko nvayam iti rūpasamṛddho hi bhavati rūpeṇaivainaṃ samardhayati śatam bhavati śatāyur vai puruṣaḥ śatendriya āyur evendriyaṃ vīryam ātman dhatte | [ŚBM, 13, 4, 1 15]
{ŚBM, 13, 4, 2}
etasyāṃ tāyamānāyām aśvaṃ niktvodānayanti yasmint sarvāṇi rūpāṇi bhavanti yo vā javasamṛddhaḥ sahasrārham pūrvyaṃ yo dakṣiṇāyāṃ dhuryapratidhuraḥ | [ŚBM, 13, 4, 2 1]
tad yat sarvarūpo bhavati sarvaṃ vai rūpaṃ sarvam aśvamedhaḥ sarvasyāptyai sarvasyāvaruddhyā atha yajjavasamṛddho vīryaṃ vai javo vīryasyāptyai vīryasyāvaruddhyā atha yat sahasrārhaḥ sarvaṃ vai sahasraṃ sarvam aśvamedhaḥ sarvasyāptyai sarvasyāvaruddhyā atha yat pūrvya eṣa vā aparimitaṃ vīryam abhivardhate yat pūrvyo 'parimitasyaiva vīryasyāvaruddhyā atha yad dakṣiṇāyāṃ dhury apratidhura eṣa vā eṣa ya eṣa tapati na vā etaṃ kaścana pratipratir etasyaivāvaruddhyai | [ŚBM, 13, 4, 2 2]
tad u hovāca bhāllabeyo dvirūpa evaiṣo 'śvaḥ syāt kṛṣṇasāraṅgaḥ prajāpater vā eṣo 'kṣṇaḥ samabhavad dvirūpaṃ vā idaṃ cakṣuḥ śuklaṃ caiva kṛṣṇaṃ ca tad enaṃ svena rūpeṇa samardhayatīti | [ŚBM, 13, 4, 2 3]
atha hovāca sātyayajñiḥ trirūpa evaiṣo 'śvaḥ syāt tasya kṛṣṇaḥ pūrvārdhaḥ śuklo 'parārdhaḥ kṛttikāñjiḥ purastāt tad yat kṛṣṇaḥ pūrvārdho bhavati yad evedaṃ kṛṣṇam akṣṇas tad asya tad atha yacchuklo 'parārdho yadevedaṃ śuklam akṣṇas tad asya tad atha yat kṛttikāñjiḥ purastāt sā kanīnakā sa eva rūpasamṛddho 'to yatamo 'syopakalpeta bahurūpo vā dvirūpo vā trirūpo vā kṛttikāñjis tam ālabheta javena tv eva samṛddhaḥ syāt | [ŚBM, 13, 4, 2 4]
tasyaite purastād rakṣitāra upakﾱptā bhavanti rājaputrāḥ kavacinaḥ śataṃ rājanyā niṣaṅgiṇaḥ śataṃ sūtagrāmaṇyām putrā iṣuparṣiṇaḥ śataṃ kṣāttrasaṃgrahītṝṇām putrā daṇḍinaḥ śatam aśvaśataṃ niraṣṭaṃ niramaṇaṃ yasminn enam apisṛjya rakṣanti | [ŚBM, 13, 4, 2 5]
atha sāvitrīm iṣṭiṃ nirvapati savitre prasavitre dvādaśakapālam puroḍāśaṃ savitā vai prasavitā savitā ma imaṃ yajñam prasuvād iti | [ŚBM, 13, 4, 2 6]
tasyai pañcadaśa sāmidhenyo bhavanti vārtraghnāvājyabhāgau ya imā viśvā jātāny ā devo yātu savitā suratna ity upāṃśu haviṣo yājyānuvākye virājau saṃyājye hiraṇyaṃ dakṣiṇā suvarṇaṃ śatamānaṃ tasyoktam brāhmaṇam | [ŚBM, 13, 4, 2 7]
tasyai prayājeṣu tāyamāneṣu brāhmaṇo vīṇāgāthī dakṣiṇata uttaramandrām udāghnaṃs tisraḥ svayaṃsambhṛtā gāthā gāyatīty ayajatety adadād iti tasyoktam brāhmaṇam | [ŚBM, 13, 4, 2 8]
atha dvitīyāṃ nirvapati savitra āsavitre dvādaśakapālam puroḍāśaṃ savitā vā āsavitā savitā ma imaṃ yajñam āsuvād iti | [ŚBM, 13, 4, 2 9]
tasyai saptadaśa sāmidhenyo bhavanti sadvantāvājyabhāgau sad evāvarunddhe viśvāni deva savitaḥ sa ghā no devaḥ savitā sahāvety upāṃśu haviṣo yājyānuvākye anuṣṭubhau saṃyājye rajataṃ hiraṇyaṃ dakṣiṇā nānārūpatāyā atho utkramāyānapakramāya śatamānam bhavati śatāyur vai puruṣaḥ śatendriya āyur evendriyaṃ vīryam ātman dhatte | [ŚBM, 13, 4, 2 10]
tasyai prayājeṣu tāyamāneṣu brāhmaṇo vīṇā... | [ŚBM, 13, 4, 2 11]
atha tṛtīyāṃ nirvapati savitre satyaprasavāya dvādaśakapālam puroḍāśam eṣa ha vai satyaḥ prasavo yaḥ savituḥ satyena me prasavenemaṃ yajñam prasuvāditi | [ŚBM, 13, 4, 2 12]
tasyai saptadaśaiva sāmidhenyo bhavanti rayimantāvājyabhāgau vīryaṃ vai rayivīryasyāptyai vīryasyāvaruddhyā ā viśvadevaṃ satpatiṃ na pramiye savitur daivyasya tad ity upāṃśu haviṣo yājyānuvākye nitye saṃyājye ned yajñapathād ayānīti kﾱpta eva yajñe 'ntataḥ pratitiṣṭhati triṣṭubhau bhavata indre vai vīryaṃ triṣṭub indriyasyaiva vīryasyāvaruddhyai hiraṇyaṃ dakṣiṇā suvarṇaṃ śatamānaṃ tasyoktam brāhmaṇam | [ŚBM, 13, 4, 2 13]
tasyai prayājeṣu tāyamāneṣu brāhmaṇo vīṇā... | [ŚBM, 13, 4, 2 14]
etasyāṃ saṃsthitāyām upotthāyādhvaryuśca yajamānaś cāśvasya dakṣiṇe karṇa ājapato vibhūr mātrā prabhūḥ pitreti tasyoktam brāhmaṇam athainam udañcam prāñcam prasṛjata eṣā hobhayeṣāṃ devamanuṣyāṇāṃ dig yad udīcī prācī svāyāmevainaṃ tad diśi dhatto na vai sva āyatane pratiṣṭhito riṣyaty ariṣṭyai | [ŚBM, 13, 4, 2 15]
sa āha devā āśāpālāḥ etaṃ devebhyo 'śvam medhāya prokṣitaṃ rakṣatety uktā mānuṣā āśāpālā athaite daivā āpyāḥ sādhyā anvādhyā marutas tam eta ubhaye devamanuṣyāḥ saṃvidānā apratyāvartayantaḥ saṃvatsaraṃ rakṣanti tad yaṃ na pratyāvartayanty eṣa vā eṣa tapati ka u hyetam arhati pratyāvartayituṃ yaddhyenam pratyāvartayeyuḥ parāg evedaṃ sarvaṃ syāt tasmād apratyāvartayanto rakṣanti | [ŚBM, 13, 4, 2 16]
sa āhāśāpālāḥ ye vā etasyodṛcaṃ gamiṣyanti rāṣṭraṃ te bhaviṣyanti rājāno bhaviṣyanty abhiṣecanīyā atha ya etasyodṛcaṃ na gamiṣyanty arāṣṭraṃ te bhaviṣyanty arājāno bhaviṣyanti rājanyā viśo 'nabhiṣecanīyās tasmān mā pramadata snātvāccaivainam udakān nirundhīdhvaṃ vaḍavābhyaśca te yad yad brāhmaṇajātam upanigaccheta tat tat pṛccheta brāhmaṇāḥ kiyad yūyam aśvamedhasya vittheti te ye na vidyur jinīyāta tānt sarvaṃ vā aśvamedhaḥ sarvasyaiṣa na veda yo brāhmaṇaḥ sann aśvamedhasya na veda so 'brāhmaṇo jyeya eva sa pānaṃ karavātha khādaṃ nivapāthātha yat kiṃ ca janapade kṛtānnaṃ sarvaṃ vas tat sutaṃ teṣāṃ rathakārakula eva vo vasatis taddhyaśvasyāyatanamiti | [ŚBM, 13, 4, 2 17]
{ŚBM, 13, 4, 3}
pramucyāśvaṃ dakṣiṇena vediṃ hiraṇmayaṃ kaśipūpastṛṇāti tasmin hotopaviśati dakṣiṇena hotāraṃ hiraṇmaye kūrce yajamāno dakṣiṇato brahmā codgātā ca hiraṇmayyoḥ kaśipunoḥ purastāt pratyaṅṅ adhvaryur hiraṇmaye vā kūrce hiraṇmaye vā phalake | [ŚBM, 13, 4, 3 1]
samupaviṣṭeṣvadhvaryuḥ saṃpreṣyati hotar bhūtāny ācakṣva bhūteṣv imaṃ yajamānam adhyūheti saṃpreṣito hotādhvaryum āmantrayate pāriplavam ākhyānam ākhyāsyann adhvaryav iti havai hotar ity adhvaryuḥ | [ŚBM, 13, 4, 3 2]
manur vaivasvato rājety āha tasya manuṣyā viśas ta ima āsata ity aśrotriyā gṛhamedhina upasametā bhavanti tān upadiśaty ṛco vedaḥ so 'yam ityṛcāṃ sūktaṃ vyācakṣāṇa ivānudraved vīṇāgaṇagina upasametā bhavanti tān adhvaryuḥ saṃpreṣyati vīṇāgaṇagina ity āha purāṇair imaṃ yajamānaṃ rājabhiḥ sādhukṛdbhiḥ saṃgāyateti taṃ te tathā saṃgāyanti tad yad enam evaṃ saṃgāyanti purāṇair evainaṃ tad rājabhiḥ sādhukṛdbhiḥ salokaṃ kurvanti | [ŚBM, 13, 4, 3 3]
saṃpreṣyādhvaryuḥ prakramān juhoti anvāhāryapacane vāśvasya vā padam parilikhya yatarathāsya tatrāvṛdbhavati pūrvā tveva sthitiḥ | [ŚBM, 13, 4, 3 4]
sāvitryā eveṣṭeḥ purastād anudrutya sakṛd eva rūpāṇyāhavanīye juhoty atha sāyaṃ dhṛtiṣu hūyamānāsu rājanyo vīṇāgāthī dakṣiṇata uttaramandrām udāghnaṃs tisraḥ svayaṃsambhṛtā gāthā gāyatīty ayudhyatety amuṃ saṃgrāmam ajayad iti tasyoktam brāhmaṇam | [ŚBM, 13, 4, 3 5]
atha śvo bhūte dvitīye 'han evam evaitāsu sāvitrīṣviṣṭiṣu saṃsthitāsv eṣaivāvṛd adhvaryav iti havai hotar ity evādhvaryur yamo vaivasvato rājety āha tasya pitaro viśas ta ima āsata iti sthavirā upasametā bhavanti tān upadiśati yajūṃṣi vedaḥ so'yamiti yajuṣāmanuvākaṃ vyācakṣāṇa ivānudraved evam evādhvaryuḥ saṃpreṣyati na prakramānjuhoti | [ŚBM, 13, 4, 3 6]
atha tṛtīye 'han evam evaitāsviṣṭiṣu saṃsthitāsv eṣaivāvṛd adhvaryav iti havai hotarityevādhvaryurvaruṇa ādityo rājetyāha tasya gandharvā viśas ta ima āsata iti yuvānaḥ śobhanā upasametā bhavanti tān upadiśaty atharvāṇo vedaḥ so 'yam ity atharvaṇām ekam parva vyācakṣāṇa ivānudravedevamevādhvaryuḥ saṃpreṣyati na prakramānjuhoti | [ŚBM, 13, 4, 3 7]
atha caturthe'han evam evaitāsviṣṭiṣu saṃsthitāsv eṣaivāvṛd adhvaryav iti havai hotarityevādhvaryuḥ somo vaiṣṇavo rājetyāha tasyāpsaraso viśas tā imā āsata iti yuvatayaḥ śobhanāḥ upasametā bhavanti tā upadiśaty aṅgiraso vedaḥ so 'yam ity aṅgirasām ekam parva vyācakṣāṇa ivānudraved evamevādhvaryuḥ saṃpreṣyati na prakramānjuhoti | [ŚBM, 13, 4, 3 8]
atha pañcame 'han evamevaitāsviṣṭiṣu saṃsthitāsv eṣaivāvṛd adhvaryav iti havai hotar ity evādhvaryur arbudaḥ kādraveyo rājetyāha tasya sarpā viśas ta ima āsata iti sarpāśca sarpavidaścopasametā bhavanti tān upadiśati sarpavidyā vedaḥ so'yamiti sarpavidyāyā ekam parva vyācakṣāṇa ivānudraved evamevādhvaryuḥ saṃpreṣyati na prakramānjuhoti | [ŚBM, 13, 4, 3 9]
atha ṣaṣṭhe 'han evamevaitāsviṣṭiṣu saṃsthitāsv eṣaivāvṛd adhvaryaviti havai hotarityevādhvaryuḥ kubero vaiśravaṇo rājety āha tasya rakṣāṃsi viśas tānīmānyāsata iti selagāḥ pāpakṛta upasametā bhavanti tān upadiśati devajanavidyā vedaḥ so'yamiti devajanavidyāyā ekam parva vyācakṣāṇa ivānudraved evamevādhvaryuḥ saṃpreṣyati na prakramānjuhoti | [ŚBM, 13, 4, 3 10]
atha saptame'han evamevaitāsviṣṭiṣu saṃsthitāsveṣaivāvṛd adhvaryav iti havai hotar ity evādhvaryur asito dhānvo rājetyāha tasyāsurā viśas ta ima āsata iti kusīdina upasametā bhavanti tān upadiśati māyā vedaḥ so'yamiti kāṃcin māyāṃ kuryād evam evādhvaryuḥ saṃpreṣyati na prakramān juhoti | [ŚBM, 13, 4, 3 11]
athāṣṭame 'han evamevaitāsviṣṭiṣu saṃsthitāsv eṣaivāvṛd adhvaryav iti havai hotar ity evādhvaryur matsyaḥ sāmmado rājetyāha tasyodakecarā viśas ta ima āsata iti matsyāśca matsyahanaś copasametā bhavanti tān upadiśatītihāso vedaḥ so 'yamiti kaṃcid itihāsam ācakṣītaivam evādhvaryuḥ saṃpreṣyati na prakramānjuhoti | [ŚBM, 13, 4, 3 12]
atha navame 'han evam evaitāsviṣṭiṣu saṃsthitāsveṣaivāvṛd adhvaryav iti havai hotar ityevādhvaryus tārkṣyo vaipaśyato rājetyāha tasya vayāṃsi viśas tānīmānyāsata iti vayāṃsi ca vāyovidyikāś copasametā bhavanti tān upadiśati purāṇaṃ vedaḥ so'yamiti kiṃcit purāṇam ācakṣītaivam evādhvaryuḥ saṃpreṣyati na prakramānjuhoti | [ŚBM, 13, 4, 3 13]
atha daśame 'han evamevaitāsviṣṭiṣu saṃsthitāsv eṣaivāvṛd adhvaryav iti havai hotar ityevādhvaryur dharma indro rājetyāha tasya devā viśas ta ima āsata iti śrotriyā apratigrāhakā upasametā bhavanti tānupadiśati sāmāni vedaḥ so 'yamiti sāmnāṃ daśatam brūyād evam evādhvaryuḥ saṃpreṣyati na prakramān juhotīti | [ŚBM, 13, 4, 3 14]
etat pāriplavam sarvāṇi rājyānyācaṣṭe sarvā viśaḥ sarvān vedānt sarvān devānt sarvāṇi bhūtāni sarveṣāṃ ha vai sa eteṣāṃ rājyānāṃ sāyujyaṃ salokatāmaśnute sarvāsāṃ viśām aiśvaryam ādhipatyaṃ gacchati sarvān vedān avarunddhe sarvān devān prītvā sarveṣu bhūteṣv antataḥ pratitiṣṭhati yasyaivaṃvid etaddhotā pāriplavam ākhyānam ācaṣṭe yo vaitad evaṃ vedaitad eva samānam ākhyānam punaḥ punaḥ saṃvatsaram pariplavate tad yat punaḥ punaḥ pariplavate tasmāt pāriplavaṃ ṣaṭtriṃśataṃ daśāhān ācaṣṭe ṣaṭtriṃśadakṣarā bṛhatī bārhatāḥ paśavo bṛhatyaivāsmai paśūnavarunddhe | [ŚBM, 13, 4, 3 15]
{ŚBM, 13, 4, 4}
saṃvatsare paryavete dīkṣā prājāpatyam ālabhyotsīdantīṣṭayaḥ purohitasyāgniṣu yajetety u haika āhuḥ kim u dīkṣito yajeta dvādaśa dīkṣā dvādaśopasadas tisraḥ sutyās tat triṇavam abhisaṃpadyate vajro vai triṇavaḥ kṣatram aśvaḥ kṣatraṃ rājanyo vajreṇa khalu vai kṣatraṃ spṛtaṃ tad vajreṇaiva kṣatraṃ spṛṇoti | [ŚBM, 13, 4, 4 1]
dīkṣaṇīyāyāṃ saṃsthitāyām sāyaṃ vāci visṛṣṭāyāṃ vīṇāgaṇagina upasametā bhavanti tān adhvaryuḥ saṃpreṣyati vīṇāgaṇagina ityāha devair imaṃ yajamānaṃ saṃgāyateti taṃ te tathā saṃgāyanti | [ŚBM, 13, 4, 4 2]
ahar ahar vāci visṛṣṭāyām agnīṣomīyāṇām antataḥ saṃsthāyām parihṛtāsu vasatīvarīṣu tad yad enaṃ devaiḥ saṃgāyanti devairevainaṃ tat salokaṃ kurvanti | [ŚBM, 13, 4, 4 3]
prajāpatinā sutyāsu evam evāhar ahaḥ parihṛtāsveva vasatīvarīṣūdavasānīyāyām antataḥ saṃsthitāyāṃ tad yad enam prajāpatinā saṃgāyanti prajāpatinaivainam tad antataḥ salokaṃ kurvanti | [ŚBM, 13, 4, 4 4]
ekaviṃśatir yūpāḥ sarva ekaviṃśatyaratnayo rājjudālo 'gniṣṭho bhavati paitudāravāvabhitaḥ ṣaḍbailvāstraya itthāt traya itthāt ṣaṭ khādirās traya evetthāt traya itthāt ṣaṭ pālāśās traya evetthāttraya itthāt | [ŚBM, 13, 4, 4 5]
tad yad eta evaṃ yūpā bhavanti prajāpateḥ prāṇeṣūtkrānteṣu śarīraṃ śvayitum adhriyata tasya yaḥ śleṣmāsīt sa sārdhaṃ samavadrutya madhyato nasta udabhinat sa eṣa vanaspatir abhavad rajjudālas tasmāt sa śleṣmaṇaḥ śleṣmaṇo hi samabhavat tenaivainaṃ tad rūpeṇa samardhayati tad yat so 'gniṣṭho bhavati madhyaṃ vā etad yūpānāṃ yad agniṣṭho madhyam etat prāṇānāṃ yannāsike sva evainaṃ tad āyatane dadhāti | [ŚBM, 13, 4, 4 6]
atha yad āpomayaṃ teja āsīt yo gandhaḥ sa sārdhaṃ samavadrutya cakṣuṣṭa udabhinat sa eṣa vanaspatir abhavat pītudārus tasmāt sa surabhir gandhāddhi samabhavat tasmād u jvalanas tejaso hi samabhavat tenaivainaṃ tad rūpeṇa samardhayati tad yat tāvabhito 'gniṣṭham bhavatas tasmād ime abhito nāsikāṃ cakṣuṣī sva evainau tadāyatane dadhāti | [ŚBM, 13, 4, 4 7]
atha yat kuntāpam āsīt yo majjā sa sārdhaṃ samavadrutya śrotrata udabhinat sa eṣa vanaspatir abhavad bilvas tasmāt tasyāntarataḥ sarvam eva phalam ādyam bhavati tasmād u hāridra iva bhavati hāridra iva hi majjā tenaivainaṃ tad rūpeṇa samardhayaty antare paitudāruvau bhavato bāhye bailvā antare hi cakṣuṣī bāhye śrotre sva evaināṃstadāyatane dadhāti | [ŚBM, 13, 4, 4 8]
asthibhya evāsya khadiraḥ samabhavat tasmāt sa dāruṇo bahusāro dāruṇamiva hyasthi tenaivainaṃ tad rūpeṇa samardhayaty antare bailvā bhavanti bāhye khādirā antare hi majjāno bāhyānyasthīni sva evaināṃs tad āyatane dadhāti | [ŚBM, 13, 4, 4 9]
māṃsebhya evāsya palāśaḥ samabhavat tasmāt sa bahuraso lohitaraso lohitamiva hi māṃsaṃ tenaivainaṃ tad rūpeṇa samardhayaty antare khādirā bhavanti bāhye pālāśā antarāṇi hyasthīni bāhyāni māṃsāni sva evaināṃstadāyatane dadhāti | [ŚBM, 13, 4, 4 10]
atha yad ekaviṃśatir bhavanti ekaviṃśatyaratnaya ekaviṃśo vā eṣa tapati dvādaśa māsāḥ pañcartavas traya ime lokā asāvāditya ekaviṃśaḥ so 'śvamedha eṣa prajāpatir evam etam prajāpatiṃ yajñaṃ kṛtsnaṃ saṃskṛtya tasminn ekaviṃśatim agnīṣomīyān paśūn ālabhate teṣāṃ samānaṃ karmety etat pūrvedyuḥ karma | [ŚBM, 13, 4, 4 11]
{ŚBM, 13, 5, 1}
atha prātar gotamasya caturuttara stomo bhavati tasya catasṛṣu bahiṣpavamānam aṣṭāsvaṣṭāsvājyāni dvādaśasu mādhyandinaḥ pavamānaḥ ṣoḍaśasu pṛṣṭhāni viṃśatyām ārbhavaḥ pavamānaś caturviṃśatyām agniṣṭomasāma | [ŚBM, 13, 5, 1 1]
tasya haike agniṣṭomasāma catuḥsāma kurvanti nāgniṣṭomo nokthya iti vadantas tad yadi tathā kuryuḥ sārdhaṃ stotriyaṃ śastvā sārdham anurūpaṃ śaṃsed rathantaram pṛṣṭhaṃ rāthantaraṃ śastram agniṣṭomo yajñas tenemaṃ lokamṛdhnoti | [ŚBM, 13, 5, 1 2]
ekaviṃśatiḥ savanīyāḥ paśavaḥ sarva āgneyās teṣāṃ samānaṃ karmety u haika āhur dve tvevaite ekādaśinyāv ālabheta ya evaikādaśineṣu kāmas tasya kāmasyāptyai | [ŚBM, 13, 5, 1 3]
saṃsthite'gniṣṭome parihṛtāsu vasatīvarīṣv adhvaryur annahomān juhoti teṣāmuktam brāhmaṇaṃ prāṇāya svāhāpānāya svāheti dvādaśabhir anuvākair dvādaśa māsāḥ saṃvatsaraḥ sarvaṃ saṃvatsaraḥ sarvam aśvamedhaḥ sarvasyāptyai sarvasyāvaruddhyai | [ŚBM, 13, 5, 1 4]
ekaviṃśam madhyamamaharbhavati asau vā āditya ekaviṃśaḥ so 'śvamedhaḥ svenaivainaṃ stomena svāyāṃ devatāyāṃ pratiṣṭhāpayati tasmādekaviṃśam | [ŚBM, 13, 5, 1 5]
yad v evaikaviṃśam ekaviṃśo vai puruṣo daśa hastyā aṅgulayo daśa pādyā ātmaikaviṃśas tad anenaikaviṃśenātmanaitasminn ekaviṃśe pratiṣṭhāyāṃ pratitiṣṭhati tasmādekaviṃśam | [ŚBM, 13, 5, 1 6]
yad v evaikaviṃśam ekaviṃśo vai stomānām pratiṣṭhā bahu khalu vā etad etasminn ahany uccāvacamiva karma kriyate tad yad etad etasminn ahanyuccāvacam bahu karma kriyate tad etasminn ekaviṃśe pratiṣṭhāyām pratiṣṭhitaṃ kriyātā iti tasmād v evaitad ekaviṃśamahaḥ | [ŚBM, 13, 5, 1 7]
tasya prātaḥsavanam agniṃ tam manye yo vasuriti hotā pāṅktam ājyaṃ śastvaikāhikam upasaṃśaṃsati bārhataṃ ca praugam mādhuchandasaṃ ca tricaśa ubhe saṃśaṃsati yaśca bārhate prauge kāmo ya u ca mādhuchandase tayorubhayoḥ kāmayor āptyai kﾱptam prātaḥsavanam | [ŚBM, 13, 5, 1 8]
athāto mādhyandinaṃ savanaṃ atichandāḥ pratipan marutvatīyasya trikadrukeṣu mahiṣo yavāśiram ity atiṣṭhā vā eṣā chandasāṃ yad atichandā atiṣṭhā aśvamedho yajñānām aśvamedhasyaivāptyai saiṣaiva triḥ śastā tricaḥ sampadyate teno taṃ kāmam āpnoti yas trica idaṃ vaso sutam andha ityanucara eṣa eva nitya ekāhātāna itthā hi soma in made 'vitāsi sunvato vṛktabarhiṣa iti paṅktīśca ṣaṭpadāśca śastvaikāhike nividaṃ dadhātīti marutvatīyam | [ŚBM, 13, 5, 1 9]
athāto niṣkevalyam mahānāmnyaḥ pṛṣṭham bhavanti sānurūpāḥ sapragāthāḥ śaṃsati sarve vai kāmā mahānāmnīṣu sarve kāmā aśvamedhe sarveṣāṃ kāmānām āptyā indro madāya vāvṛdhe predam brahma vṛtratūryeṣv āvitheti paṅktīśca ṣaṭpadāśca śastvaikāhike nividaṃ dadhāti kﾱptam mādhyandinaṃ savanam | [ŚBM, 13, 5, 1 10]
athātas tṛtīyasavanam atichandā eva pratipad vaiśvadevasyābhi tyaṃ devaṃ savitāram oṇyoriti tasyā etadeva brāhmaṇaṃ yat pūrvasyā abhi tvā deva savitar ity anucaro 'bhivān abhibhūtyai rūpam ud u ṣya devaḥ savitā damūnā iti sāvitraṃ śastvaikāhike nividaṃ dadhāti mahī dyāvāpṛthivī iha jyeṣṭhe iti caturṛcaṃ dyāvāpṛthivīyaṃ śastvaikāhike nividaṃ dadhāty ṛbhur vibhvā vāja indro no acchety ārbhavaṃ śastvaikāhike nividaṃ dadhāti ko nu vām mitrāvaruṇāvṛtāyann iti vaiśvadevaṃ śastvaikāhike nividaṃ dadhātīti vaiśvadevam | [ŚBM, 13, 5, 1 11]
athāta āgnimārutam mūrdhānaṃ divo aratim pṛthivyā iti vaiśvānarīyaṃ śastvaikāhike nividaṃ dadhāty ā rudrāsa indravantaḥ sajoṣasa iti mārutaṃ śastvaikāhike nividaṃ dadhāti imam ū ṣu vo atithim uṣarbudhamiti navarcaṃ jātavedasīyaṃ śastvaikāhike nividaṃ dadhāti tad yad aikāhikāni nividdhānāni bhavanti pratiṣṭhā vai jyotiṣṭomaḥ pratiṣṭhāyā apracyutyai | [ŚBM, 13, 5, 1 12]
tasyaite paśavo bhavanti aśvas tūparo gomṛga iti pañcadaśa paryaṅgyās teṣām uktam brāhmaṇam athaita āraṇyā vasantāya kapiñjalān ālabhate grīṣmāya kalaviṅkān varṣābhyas tittirīn iti teṣām v evoktam | [ŚBM, 13, 5, 1 13]
athaitān ekaviṃśataye cāturmāsyadevatābhya ekaviṃśatim ekaviṃśatim paśūn ālabhata etāvanto vai sarve devā yāvatyaś cāturmāsyadevatāḥ sarve kāmā aśvamedhe sarvān devān prītvā sarvān kāmān āpnavānīti na tathā kuryāt | [ŚBM, 13, 5, 1 14]
saptadaśaiva paśūn madhyame yūpa ālabhet prajāpatiḥ saptadaśaḥ sarvaṃ saptadaśaḥ sarvam aśvamedhaḥ sarvasyāptyai sarvasyāvaruddhyai ṣoḍaśa ṣoḍaśetareṣu ṣoḍaśakalam vā idaṃ sarvaṃ sarvam aśvamedhaḥ sarvasyāptyai sarvasyāvaruddhyai trayodaśa trayodaśāraṇyān ākāśeṣv ālabhate trayodaśa māsāḥ saṃvatsaraḥ sarvaṃ saṃvatsaraḥ sarvam aśvamedhaḥ sarvasyāptyai sarvasyāvaruddhyai | [ŚBM, 13, 5, 1 15]
atha purā bahiṣpavamānāt aśvaṃ niktvodānayanti tena pāvamānāya sarpanti tasyoktam brāhmaṇaṃ stute bahiṣpavamāne 'śvam āstāvam ākramayanti sa yady ava vā jighred vi vā vartet samṛddho me yajña iti ha vidyāt tam upākṛtyādhvaryur āha hotar abhiṣṭuhīti tam ekādaśabhir hotābhiṣṭauti | [ŚBM, 13, 5, 1 16]
yad akrandaḥ prathamaṃ jāyamāna iti triḥ prathamayā trir uttamayā tāḥ pañcadaśa sampadyante pañcadaśo vai vajro vīryam vajro vajreṇaivaitad vīryeṇa yajamānaḥ purastāt pāpmānam apahate tad vai yajamānāyaiva vajraḥ pradīyate yo 'sya stṛtyas taṃ startava upa prāgācchasanam vājyarvopa prāgāt paramaṃ yat sadhastham iti | [ŚBM, 13, 5, 1 17]
ete uddhṛtya mā no mitro varuṇo aryamāyur ity etat sūktamadhrigāvāvapati catustriṃśadvājino devabandhor ity u haika etām vaṅkrīṇām purastād dadhati ned anāyatane praṇavaṃ dadhāmety atho ned ekavacanena bahuvacanam vyavāyāmeti na tathā kuryāt sārdhameṣa sūktam āvaped upa prāgācchasanam vājyarvopa prāgāt paramaṃ yat sadhastham iti | [ŚBM, 13, 5, 1 18]
{ŚBM, 13, 5, 2}
ete uktvā yad adhrigoḥ pariśiṣṭam bhavati tadāha vāso 'dhivāsaṃ hiraṇyam ity aśvāyopastṛṇanti tasminn enam adhi saṃjñapayanti saṃjñapteṣu paśuṣu patnyaḥ pānnejanair udāyanti catasraśca jāyāḥ kumārī pañcamī catvāri ca śatānyanucarīṇām | [ŚBM, 13, 5, 2 1]
niṣṭhiteṣu pānnejaneṣu mahiṣīm aśvāyopanipādayanty athaināvadhivāsena saṃprorṇuvanti svarge loke prorṇuvathām ity eṣa vai svargo loko yatra paśuṃ saṃjñapayanti nirāyatyāśvasya śiśnam mahiṣyupasthe nidhatte vṛṣā vājī retodhā reto dadhātviti mithunasyaiva sarvatvāya | [ŚBM, 13, 5, 2 2]
tayoḥ śayānayoḥ aśvaṃ yajamāno 'bhimethaty ut sakthyā ava gudaṃ dhehīti taṃ na kaścana pratyabhimethati ned yajamānam pratipratiḥ kaścid asad iti | [ŚBM, 13, 5, 2 3]
athādhvaryuḥ kumārīm abhimethati kumāri haye haye kumāri yakāsakau śakuntiketi taṃ kumārī pratyabhimethaty adhvaryo haye haye 'dhvaryo yako 'sakau śakuntaka iti | [ŚBM, 13, 5, 2 4]
atha brahmā mahiṣīm abhimethati mahiṣi haye haye mahiṣi mātā ca te pitā ca te 'gram vṛkṣasya rohata iti tasyai śataṃ rājaputryo 'nucaryo bhavanti tā brahmāṇam pratyabhimethanti brahman haye haye brahman mātā ca te pitā ca te 'gre vṛkṣasya krīḍata iti | [ŚBM, 13, 5, 2 5]
athodgātā vāvātām abhimethati vāvāte haye haye vāvāta ūrdhvām enām ucchrāpayeti tasyai śataṃ rājanyā anucaryo bhavanti tā udgātāram pratyabhimethanty udgātar haye haya udgātar ūrdhvam enam ucchrayatāditi | [ŚBM, 13, 5, 2 6]
atha hotā parivṛktām abhimethati parivṛkte haye haye parivṛkte yad asyā aṃhubhedyā iti tasyai śataṃ sūtagrāmaṇyāṃ duhitaro 'nucaryo bhavanti tā hotāram pratyabhimethanti hotar haye haye hotar yad devāso lalāmagumiti | [ŚBM, 13, 5, 2 7]
atha kṣattā pālāgalīm abhimethati pālāgali haye haye pālāgali yaddhariṇo yavam atti na puṣṭam paśu manyata iti tasyai śataṃ kṣāttrasaṃgrahītṝṇāṃ duhitaro 'nucaryo bhavanti tāḥ kṣattāram pratyabhimethanti kṣattar haye haye kṣattar yaddhariṇo yavam atti na puṣṭam bahu manyata iti | [ŚBM, 13, 5, 2 8]
sarvāptir vā eṣā vācaḥ yad abhimethikāḥ sarve kāmā aśvamedhe sarvayā vācā sarvān kāmān āpnavāmety utthāpayanti mahiṣīṃ tatastā yathetam pratiparāyanty athetare surabhimatīm ṛcam antato 'nvāhur dadhikrāvṇo akāriṣamiti | [ŚBM, 13, 5, 2 9]
apa vā etebhya āyurdevatāḥ krāmanti ye yajñe pūtām vācam vadanti vācam evaitat punate devayajyāyai devatānām anapakramāya yā ca gomṛge vapā bhavati yā cāje tūpare te aśve pratyavadhāyāharanti nāśvasya vapāstīti vadanto na tathā kuryād aśvasyaiva pratyakṣam meda āharet prajñātā itarāḥ | [ŚBM, 13, 5, 2 10]
sa hotādhvaryum pṛcchati kaḥ svid ekākī caratīti tam pratyāha sūrya ekākī caratīti | [ŚBM, 13, 5, 2 12]
athādhvaryur hotāram pṛcchati kiṃ svit sūryasamaṃ jyotiriti tam pratyāha brahma sūryasamaṃ jyotiriti | [ŚBM, 13, 5, 2 13]
atha brahmodgātāram pṛcchati pṛcchāmi tvā citaye devasakheti tam pratyāhāpi teṣu triṣu padeṣvasmīti | [ŚBM, 13, 5, 2 14]
athodgātā brahmāṇam pṛcchati keṣv antaḥ puruṣa āviveśeti tam pratyāha pañcasvantaḥ puruṣa āviveśeti | [ŚBM, 13, 5, 2 15]
etasyām uktāyām utthāya sadaso 'dhi prāñco yajamānam abhyāyanty agreṇa havirdhāne āsīnam etya yathāyatanam paryupaviśanti | [ŚBM, 13, 5, 2 16]
sa hotādhvaryum pṛcchati kā svid āsīt pūrvacittiriti tam pratyāha dyaur āsīt pūrvacittiriti | [ŚBM, 13, 5, 2 17]
athādhvaryur hotāram pṛcchati ka īm are piśaṅgileti tam pratyāhājāre piśaṅgileti | [ŚBM, 13, 5, 2 18]
atha brahmodgātāram pṛcchati katy asya viṣṭhāḥ katy akṣarāṇīti tam pratyāha ṣaḍasya viṣṭhāḥ śatam akṣarāṇīti | [ŚBM, 13, 5, 2 19]
athodgātā brahmāṇam pṛcchati ko asya veda bhuvanasya nābhimiti tam pratyāha vedāhamasya bhuvanasya nābhimiti | [ŚBM, 13, 5, 2 20]
athādhvaryuṃ yajamānaḥ pṛcchati pṛcchāmi tvā paramantam pṛthivyā iti tam pratyāheyam vediḥ paro antaḥ pṛthivyā iti | [ŚBM, 13, 5, 2 21]
sarvāptir vā eṣā vācaḥ yad brahmodyaṃ sarve kāmā aśvamedhe sarvayā vācā sarvān kāmān āpnavāmeti | [ŚBM, 13, 5, 2 22]
udite brahmodye prapadyādhvaryur hiraṇmayena pātreṇa prājāpatyam mahimānaṃ grahaṃ gṛhṇāti tasya purorugghiraṇyagarbhaḥ samavartatāgra ity athāsya puronuvākyā subhūḥ svayaṃbhūḥ prathama iti hotā yakṣat prajāpatimiti praiṣaḥ prajāpate na tvad etānyanya iti hotā yajati vaṣaṭkṛte juhoti yas te 'hant saṃvatsare mahimā saṃbabhūveti nānuvaṣaṭkaroti sarvahutaṃ hi juhoti | [ŚBM, 13, 5, 2 23]
{ŚBM, 13, 5, 3}
athāto vapānāṃ homaḥ nānaiva careyur ā vaiśvadevasya vapāyai vaiśvadevasya vapāyāṃ hutāyāṃ tad anv itarā juhuyur iti ha smāha satyakāmo jābālo viśve vai sarve devās tad enān yathādevatam prīṇātīti | [ŚBM, 13, 5, 3 1]
aindrāgnasya vapāyāṃ hutāyām tadanvitarā juhuyuriti ha smāhatuḥ saumāpau mānutantavyāvindrāgnī vai sarve devās tad evainān yathādevatam prīṇātīti | [ŚBM, 13, 5, 3 2]
kāyasya vapāyāṃ hutāyām tadanvitarā juhuyuriti ha smāha śailāliḥ prajāpatir vai kaḥ prajāpatim u vā anu sarve devās tad evainān yathādevatam prīṇātīti | [ŚBM, 13, 5, 3 3]
ekaviṃśatiṃ cāturmāsyadevatā anudrutya ekaviṃśatidhā kṛtvā pracareyuriti ha smāha bhāllabeya etāvanto vai sarve devā yāvatyaś cāturmāsyadevatās tad evainānyathādevatam prīṇātīti | [ŚBM, 13, 5, 3 4]
nānaiva careyuḥ itīndrotaḥ śaunakaḥ kimuta tvareraṃs tad evainān yathādevatam prīṇātīty etad aha teṣām vaco 'nyā tvevāta sthitiḥ | [ŚBM, 13, 5, 3 5]
atha hovāca yājñavalkyaḥ sakṛdeva prājāpatyābhiḥ pracareyuḥ sakṛd devadevatyābhis tad evainān yathādevatam prīṇātyañjasā yajñasya saṃsthāmupaiti na hvalatīti | [ŚBM, 13, 5, 3 6]
hutāsu vapāsu prapadyādhvaryū rajatena pātreṇa prājāpatyam mahimānamuttaraṃ grahaṃ gṛhṇāti tasya purorug yaḥ prāṇato nimiṣato mahitveti viparyaste yājyānuvākye ayātayāmatāyā eṣa eva praiṣo vaṣaṭkṛte juhoti yaste rātrau saṃvatsare mahimā saṃbabhūveti nānuvaṣaṭkaroti tasyoktam brāhmaṇam | [ŚBM, 13, 5, 3 7]
nānyeṣām paśūnāṃ tedanyā avadyanti avadyantyaśvasya dakṣiṇato'nyeṣām paśūnāmavadyantyuttarato'śvasya plakṣaśākhāsvanyeṣām paśūnāmavadyanti vetasaśākhāsvaśvasya | [ŚBM, 13, 5, 3 8]
tad u hovāca sātyayajñir itarathaiva kuryuḥ patha eva nāpodityamiti pūrvā tveva sthitir ukthyo yajñas tenāntarikṣalokam ṛdhnoti sarvastomo 'tirātra uttamamaharbhavati sarvam vai sarvastomo 'tirātraḥ sarvamaśvamedhaḥ sarvasyāptyai sarvasyāvaruddhyai | [ŚBM, 13, 5, 3 9]
tasya trivṛdbahiṣpavamānam pañcadaśānyājyāni saptadaśo mādhyandinaḥ pavamāna ekaviṃśāni pṛṣṭhāni trinavas tṛtīyaḥ pavamānas trayastriṃśam agniṣṭomasāmaikaviṃśāny ukthāny ekaviṃśaḥ ṣoḍaśī pañcadaśī rātris trivṛt sandhir yad dvitīyasyāhnaḥ pṛṣṭhyasya ṣaḍahasya tacchastram atirātro yajñas tenāmuṃ lokam ṛdhnoti | [ŚBM, 13, 5, 3 10]
ekaviṃśatiḥ savanīyāḥ paśavaḥ sarva āgneyās teṣāṃ samānaṃ karmety u haika āhuś caturviṃśatim tvevaitān gavyān ālabhet dvādaśabhyo devatābhyo dvādaśa māsāḥ saṃvatsaraḥ sarvaṃ saṃvatsaraḥ sarvamaśvamedhaḥ sarvasyāptyai sarvasyāvaruddhyai | [ŚBM, 13, 5, 3 11]
{ŚBM, 13, 5, 4}
etena hendroto daivāpaḥ śaunakaḥ janamejayam pārikṣitaṃ yājayāṃcakāra teneṣṭvā sarvām pāpakṛtyāṃ sarvāṃ brahmahatyāmapajaghāna sarvāṃ ha vai pāpakṛtyāṃ sarvām brahmahatyāmapahanti yo'śvamedhena yajate | [ŚBM, 13, 5, 4 1]
tadetadgāthayābhigītam āsandīvati dhānyādaṃ rukmiṇaṃ haritasrajam abadhnādaśvaṃ sāraṅgaṃ devebhyo janamejaya iti | [ŚBM, 13, 5, 4 2]
ete eva pūrve ahanī jyotir atirātras tena bhīmasenam ete eva pūrve ahanī gaur atirātras tenograsenam ete eva pūrve ahanī āyur atirātras tena śrutasenam ity ete pārikṣitīyās tadetadgāthayābhigītaṃ pārikṣitā yajamānā aśvamedhaiḥ paro'varam ajahuḥ karma pāpakam puṇyāḥ puṇyena karmaṇeti | [ŚBM, 13, 5, 4 3]
ete eva pūrve ahanī abhijid atirātras tena ha para āṭṇāra īje kausalyo rājā tad etad gāthayābhigītam aṭṇārasya paraḥ putro'śvam medhyamabandhayat hairaṇyanābhaḥ kausalyo diśaḥ pūrṇā amaṃhateti | [ŚBM, 13, 5, 4 4]
ete eva pūrve ahanī viśvajid atirātras tena ha purukutso daurgaheṇeja aikṣvāko rājā tasmādetadṛṣiṇābhyanūktam asmākam atra pitarasta āsant sapta ṛṣayo daurgahe badhyamāna iti | [ŚBM, 13, 5, 4 5]
ete eva pūrve ahanī mahāvratam atirātras tena ha marutta āvikṣita īja āyogavo rājā tasya ha tato marutaḥ pariveṣṭāro 'gniḥ kṣattā viśve devāḥ sabhāsado babhūvus tad etad gāthayābhigītaṃ marutaḥ pariveṣṭāro maruttasyāvasangṛhe āvikṣitasyāgniḥ kṣattā viśve devāḥ sabhāsada iti maruto ha vai tasya pariveṣṭāro'gniḥ kṣattā viśve devāḥ sabhāsado bhavanti yo 'śvamedhena yajate | [ŚBM, 13, 5, 4 6]
ete eva pūrve ahanī aptoryāmo 'tirātras tena haitena kraivya īje pāñcālo rājā krivaya iti ha vai purā pañcālānācakṣate tadetadgāthayābhigītam aśvam medhyamālabhata krivīṇāmatipūruṣaḥ pāñcālaḥ parivakrāyāṃ sahasraśatadakṣiṇamiti | [ŚBM, 13, 5, 4 7]
atha dvitīyayā sahasram āsannayutā śatā ca pañcaviṃśatiḥ diktodiktaḥ pañcālānāṃ brāhmaṇā yā vibhejira iti | [ŚBM, 13, 5, 4 8]
trivṛdagniṣṭomaḥ pañcadaśa ukthyaḥ saptadaśaṃ tṛtīyamahaḥ sokthakam ekaviṃśaḥ ṣoḍaśī pañcadaśī rātris trivṛt sandhir ity eṣo 'nuṣṭupsampannas tena haitena dhvasā dvaitavana īje mātsyo rājā yatraitaddvaitavanaṃ saras tad etadgāthayābhigītaṃ caturdaśa dvaitavano rājā saṅgrāmajiddhayān indrāya vṛtraghne 'badhnāt tasmād dvaitavanaṃ sara iti | [ŚBM, 13, 5, 4 9]
caturviṃśāḥ pavamānāḥ trivṛd abhyāvartaṃ catuścatvāriṃśāḥ pavamānā ekaviṃśam abhyāvartam aṣṭācatvāriṃśāḥ pavamānās trayastriṃśam abhyāvartam āgniṣṭomasāmād dvātriṃśāny ukthāny ekaviṃśaḥ ṣoḍaśī pañcadaśī rātris trivṛt sandhir iti | [ŚBM, 13, 5, 4 10]
etadviṣṇoḥ krāntam tena haitena bharato dauḥṣantirīje teneṣṭvemām vyaṣṭim vyānaśe yeyam bharatānāṃ tad etad gāthayābhigītam aṣṭāsaptatim bharato dauḥṣantir yamunām anu gaṅgāyām vṛtraghne 'badhnāt pañcapañcāśataṃ hayān iti | [ŚBM, 13, 5, 4 11]
atha dvitīyayā trayastriṃśaṃ śataṃ rājāśvānbaddhvāya medhyān saudyumnir atyaṣṭhād anyān amāyān māyavattara iti | [ŚBM, 13, 5, 4 12]
atha tṛtīyayā śakuntalā nāḍapityapsarā bharatam dadhe paraḥsahasrān indrāyāśvān medhyān ya āharadvijitya pṛthivīṃ sarvāmiti | [ŚBM, 13, 5, 4 13]
atha caturthyā mahad adya bharatasya na pūrve nāpare janāḥ divam martya iva bāhubhyāṃ nodāpuḥ pañca mānavā iti | [ŚBM, 13, 5, 4 14]
ekaviṃśastomena ṛṣabho yājñatura īje śviknānāṃ rājā tad etad gāthayābhigītaṃ yājñature yajamāne brahmāṇa ṛṣabhe janā aśvamedhe dhanam labdhvā vibhajante sma dakṣiṇā iti | [ŚBM, 13, 5, 4 15]
trayastriṃśastomena śoṇaḥ sātrāsāha īje pāñcālo rājā tad etad gāthayābhigītaṃ sātrāsāhe yajamāne 'śvamedhena taurvaśāḥ udīrate trayastriṃśāḥ ṣaṭ sahasrāṇi varmiṇāmiti | [ŚBM, 13, 5, 4 16]
atha dvitīyayā ṣaṭ ṣaṭ ṣaḍvā sahasrāṇi yajñe kokapitus tava udīrate trayastriṃśāḥ ṣaṭ sahasrāṇi varmiṇāmiti | [ŚBM, 13, 5, 4 17]
atha tṛtīyayā sātrāsāhe yajamāne pāñcāle rājñi susraji amādyadindraḥ somenātṛpyanbrāhmaṇā dhanair iti | [ŚBM, 13, 5, 4 18]
govinatena śatānīkaḥ sātrājita īje kāśyasyāśvamādāya tato haitad arvāk kāśayo 'gnīnnādadhata āttasomapīthāḥ sma iti vadantaḥ | [ŚBM, 13, 5, 4 19]
tasya vidhā caturviṃśāḥ pavamānāḥ trivṛdabhyāvartam catuścatvāriṃśāḥ pavamānā ekaviṃśānyājyāni triṇavāny ukthāny ekaviṃśāni pṛṣṭhāni ṣaṭtriṃśāḥ pavamānās trayastriṃśam abhyāvartam āgniṣṭomasāmād ekaviṃśāny ukthāny ekaviṃśaḥ ṣoḍaśī pañcadaśī rātris trivṛtsandhiḥ | [ŚBM, 13, 5, 4 20]
tadetadgāthayābhigītaṃ śatānīkaḥ samantāsu medhyaṃ sātrājito hayam ādatta yajñaṃ kāśīnām bharataḥ satvatāmiveti | [ŚBM, 13, 5, 4 21]
atha dvitīyayā śvetaṃ samantāsu vaśaṃ carantaṃ śatānīko dhṛtarāṣṭrasya medhyam ādāya sahvā daśamāsyamaśvaṃ śatānīko govinatena heja iti | [ŚBM, 13, 5, 4 22]
atha caturthyā mahadadya bharatānāṃ na pūrve nāpare janāḥ divam martya iva pakṣābhyāṃ nodāpuḥ sapta mānavā iti | [ŚBM, 13, 5, 4 23]
athāto dakṣiṇānāṃ madhyam prati rāṣṭrasya yadanyadbhūmeśca puruṣebhyaśca brāhmaṇasya ca vittāt prācī digghotur dakṣiṇā brahmaṇaḥ pratīcy adhvaryor udīcy udgātus tadeva hotṛkā anvābhaktāḥ | [ŚBM, 13, 5, 4 24]
udayanīyāyāṃ saṃsthitāyām ekaviṃśatim vaśā anūbandhyā ālabhate maitrāvaruṇīrvaiśvadevīrbārhaspatyā etāsāṃ devatānāmāptyai tadyadbārhaspatyāntyā bhavanti brahma vai bṛhaspatis tad u brahmaṇyevāntataḥ pratitiṣṭhati | [ŚBM, 13, 5, 4 25]
atha yadekaviṃśatirbhavanti ekaviṃśo vā eṣa ya eṣa tapati dvādaśa māsāḥ pañcartavastraya ime lokā asāvāditya ekaviṃśa etām abhisampadam | [ŚBM, 13, 5, 4 26]
udavasānīyāyāṃ saṃsthitāyām catasraśca jāyāḥ kumārīm pañcamīṃ catvāri ca śatānyanucarīṇāṃ yathāsamuditam dakṣiṇām dadati | [ŚBM, 13, 5, 4 27]
athottaraṃ saṃvatsaram ṛtupaśubhir yajate ṣaḍbhir āgneyair vasante ṣaḍbhir aindrair grīṣme ṣaḍbhiḥ pārjanyair vā mārutair vā varṣāsu ṣaḍbhir maitrāvaruṇaiḥ śaradi ṣaḍbhir aindrāvaiṣṇavair hemante ṣaḍbhir aindrābārhaspatyaiḥ śiśire ṣaḍ ṛtavaḥ saṃvatsaraḥ ṛtuṣveva saṃvatsare pratitiṣṭhati ṣaṭtriṃśad ete paśavo bhavanti ṣaṭtriṃśadakṣarā bṛhatī bṛhatyām adhi svargo lokaḥ pratiṣṭhitas tad v antato bṛhatyaiva chandasā svarge loke pratitiṣṭhati | [ŚBM, 13, 5, 4 28]
{ŚBM, 13, 6, 1}
puruṣo ha nārāyaṇo'kāmayata atitiṣṭheyaṃ sarvāṇi bhūtāny aham evedaṃ sarvaṃ syāmiti sa etam puruṣamedham pañcarātram yajñakratum apaśyat tam āharat tenāyajata teneṣṭvātyatiṣṭhat sarvāṇi bhūtānīdaṃ sarvam abhavad atitiṣṭhati sarvāṇi bhūtānīdaṃ sarvam bhavati ya evam vidvānpuruṣamedhena yajate yo vaitadevaṃ veda | [ŚBM, 13, 6, 1 1]
tasya trayoviṃśatirdīkṣāḥ dvādaśopasadaḥ pañca sutyāḥ sa eṣa catvāriṃśadrātraḥ sadīkṣopasatkaś catvāriṃśadakṣarā virāṭ tad virājam abhisaṃpadyate tato virāḍ ajāyata virājo adhi pūruṣa ityeṣā vai sā virāḍ etasyā evaitad virājo yajñam puruṣaṃ janayati | [ŚBM, 13, 6, 1 2]
tā vā etāḥ catasro daśato bhavanti tadyadetāścatasro daśato bhavantyeṣāṃ caiva lokānām āptyai diśāṃ cemameva lokam prathamayā daśatāpnuvannantarikṣaṃ dvitīyayā divaṃ tṛtīyayā diśaścaturthyā tathaivaitadyajamāna imam eva lokam prathamayā daśatāpnotyantarikṣaṃ dvitīyayā divaṃ tṛtīyayā diśaś caturthyaitāvad vā idaṃ sarvaṃ yāvad ime ca lokā diśaśca sarvaṃ puruṣamedhaḥ sarvasyāptyai sarvasyāvaruddhyai | [ŚBM, 13, 6, 1 3]
ekādaśāgniṣomīyāḥ paśava upavasathe teṣāṃ samānaṃ karmaikādaśa yūpā ekādaśākṣarā triṣṭub vajras triṣṭub vīryaṃ triṣṭub vajreṇaivaitadvīryeṇa yajamānaḥ purastātpāpmānamapahate | [ŚBM, 13, 6, 1 4]
ekādaśināḥ sutyāsu paśavo bhavanti ekādaśākṣarā triṣṭubvajrastriṣṭubvīryaṃ triṣṭubvajreṇaivaitadvīryeṇa yajamānaḥ purastātpāpmānamapahate | [ŚBM, 13, 6, 1 5]
yad v evaikādaśinā bhavanti ekādaśinī vā idaṃ sarvaṃ prajāpatirhyekādaśinī sarvaṃ hi prajāpatiḥ sarvaṃ puruṣamedhaḥ sarvasyāptyai sarvasyāvaruddhyai | [ŚBM, 13, 6, 1 6]
sa vā eṣa puruṣamedhaḥ pañcarātro yajñakratur bhavati pāṅkto yajñaḥ pāṅktaḥ paśuḥ pañcartavaḥ saṃvatsaro yat kiṃ ca pañcavidham adhidevatam adhyātmaṃ tad enena sarvam āpnoti | [ŚBM, 13, 6, 1 7]
tasyāgniṣṭomaḥ prathamam ahar bhavati athokthyo 'thātirātro 'thokthyo 'thāgniṣṭomaḥ sa vā eṣa ubhayatojyotir ubhayataukthyaḥ | [ŚBM, 13, 6, 1 8]
yavamadhyaḥ pañcarātro bhavati ime vai lokāḥ puruṣamedha ubhayatojyotiṣo vā ime lokā agnineta ādityenāmutas tasmād ubhayatojyotir annam ukthya ātmātirātras tad yad etā ukthyāvatirātram abhito bhavatas tasmād ayam ātmānnena parivṛḍho 'tha yad eṣa varṣiṣṭho 'tirātro 'hnāṃ sa madhye tasmād yavamadhyo yute ha vai dviṣantam bhrātṛvyam ayam evāsti nāsya dviṣan bhrātṛvya ity āhur ya evaṃ veda | [ŚBM, 13, 6, 1 9]
tasyāyam eva lokaḥ prathamam ahaḥ ayam asya loko vasanta ṛtur yad ūrdhvam asmāl lokād arvācīnam antarikṣāt tad dvitīyam ahas tad v asya grīṣma ṛtur antarikṣam evāsya madhyamam ahar antarikṣam asya varṣāśaradāv ṛtū yad ūrdhvam antarikṣād arvācīnaṃ divas tac caturtham ahas tad v asya hemanta ṛtur dyaur evāsya pañcamam ahar dyaur asya śiśira ṛtur ity adhidevatam | [ŚBM, 13, 6, 1 10]
athādhyātmam pratiṣṭhaivāsya prathamam ahaḥ pratiṣṭho asya vasanta ṛtur yad ūrdhvam pratiṣṭhāyā avācīnaṃ madhyāt tad dvitīyam ahas tad v asya grīṣma ṛtur madhyam evāsya madhyamam ahar madhyam asya varṣāśaradāvṛtū yad ūrdhvam madhyād avācīnam śīrṣṇas tac caturtham ahas tad v asya hemanta ṛtuḥ śira evāsya pañcamam ahaḥ śiro 'sya śiśira ṛtur evam ime ca lokāḥ saṃvatsaraś cātmā ca puruṣamedham abhisaṃpadyante sarvaṃ vā ime lokāḥ sarvaṃ saṃvatsaraḥ sarvam ātmā sarvaṃ puruṣamedhaḥ sarvasyāptyai sarvasyāvaruddhyai | [ŚBM, 13, 6, 1 11]
{ŚBM, 13, 6, 2}
atha yasmāt puruṣamedho nāma ime vai lokāḥ pūr ayam eva puruṣo yo 'yam pavate so 'syām puri śete tasmāt puruṣas tasya yad eṣu lokeṣv annaṃ tad asyānnam medhas tad yad asyaitad annam medhas tasmāt puruṣamedho 'tho yad asmin medhyān puruṣān ālabhate tasmād v eva puruṣamedhaḥ | [ŚBM, 13, 6, 2 1]
tān vai madhyame 'hann ālabhate antarikṣam vai madhyamam ahar antarikṣam u vai sarveṣām bhūtānām āyatanam atho annam vā ete paśava udaraṃ madhyamam ahar udare tad annaṃ dadhāti | [ŚBM, 13, 6, 2 2]
tān vai daśa daśālabhate daśākṣarā virāḍ virāḍ u kṛtsnam annaṃ kṛtsnasyaivānnādyasyāvaruddhyai | [ŚBM, 13, 6, 2 3]
ekādaśa daśata ālabhate ekādaśākṣarā triṣṭub vajras triṣṭub vīryaṃ triṣṭub vajreṇaivaitad vīryeṇa yajamāno madhyataḥ pāpmānam apahate | [ŚBM, 13, 6, 2 4]
aṣṭācatvāriṃśatam madhyame yūpa ālabhate aṣṭācatvāriṃśadakṣarā jagatī jāgatāḥ paśavo jagatyaivāsmai paśūn avarunddhe | [ŚBM, 13, 6, 2 5]
ekādaśaikādaśetareṣu ekādaśākṣarā triṣṭub vajras triṣṭub vīryaṃ triṣṭub vajreṇaivaitad vīryeṇa yajamāno 'bhitaḥ pāpmānam apahate | [ŚBM, 13, 6, 2 6]
aṣṭā uttamān ālabhate aṣṭākṣarā gāyatrī brahma gāyatrī tad brahmaivaitad asya sarvasyottamaṃ karoti tasmād brahmāsya sarvasyottamam ity āhuḥ | [ŚBM, 13, 6, 2 7]
te vai prājāpatyā bhavanti brahma vai prajāpatir brāhmo hi prajāpatis tasmāt prājāpatyā bhavanti | [ŚBM, 13, 6, 2 8]
sa vai paśūn upākariṣyan etās tisraḥ sāvitrīr āhutīr juhoti deva savitas tat savitur vareṇyam viśvāni deva savitar iti savitāram prīṇāti so 'smai prīta etān puruṣān prasauti tena prasūtān ālabhate | [ŚBM, 13, 6, 2 9]
brahmaṇe brāhmaṇam ālabhate brahma vai brāhmaṇo brahmeva tad brahmaṇā samardhayati kṣatrāya rājanyaṃ kṣatram vai rājanyaḥ kṣatram eva tat kṣatreṇa samardhayati marudbhyo vaiśyaṃ viśo vai maruto viśam eva tad viśā samardhayati tapase śūdram tapo vai śūdras tapa eva tat tapasā samardhayaty evam etā devatā yathārūpam paśubhiḥ samardhayati tā enaṃ samṛddhāḥ samardhayanti sarvaiḥ kāmaiḥ | [ŚBM, 13, 6, 2 10]
ājyena juhoti tejo vā ājyam tejasaivāsmiṃs tat tejo dadhāty ājyena juhoty etad vai devānām priyaṃ dhāma yad ājyam priyeṇaivainān dhāmnā samardhayati ta enaṃ samṛddhāḥ samardhayanti sarvaiḥ kāmaiḥ | [ŚBM, 13, 6, 2 11]
niyuktān puruṣān brahmā dakṣiṇataḥ puruṣeṇa nārāyaṇenābhiṣṭauti sahasraśīrṣā puruṣaḥ sahasrākṣaḥ sahasrapād ity etena ṣoḍaśarcena ṣoḍaśakalam vā idaṃ sarvaṃ sarvam puruṣamedhaḥ sarvasyāptyai sarvasyāvaruddhyā ittham asīttham asīty upastauty evainam etan mahayaty evātho yathaiṣa tathainam etad āha tat paryagnikṛtāḥ paśavo babhūvur asaṃjñaptāḥ | [ŚBM, 13, 6, 2 12]
atha hainam vāg abhyuvāda puruṣa mā saṃtiṣṭhipo yadi saṃsthāpayiṣyasi puruṣa eva puruṣam atsyatīti tān paryagnikṛtān evodasṛjat taddevatyā āhutīr ajuhot tābhis tā devatā aprīṇāt tā enam prītā aprīṇant sarvaiḥ kāmaiḥ | [ŚBM, 13, 6, 2 13]
ājyena juhoti tejo vā ājyaṃ tejasaivāsmiṃs tat tejo dadhāti | [ŚBM, 13, 6, 2 14]
ekādaśinaiḥ saṃsthāpayati ekādaśākṣarā triṣṭub vajras triṣṭub vīryaṃ triṣṭub vajreṇaivaitad vīryeṇa yajamāno madhyataḥ pāpmānam apahate | [ŚBM, 13, 6, 2 15]
udayanīyāyāṃ saṃsthitāyām ekādaśa vaśā anūbandhyā ālabhate maitrāvaruṇīr vaiśvadevīr bārhaspatyā etāsāṃ devatānām āptyai tad yad bārhaspatyā antyā bhavanti brahma vai bṛhaspatis tad u brahmaṇy evāntataḥ pratitiṣṭhati | [ŚBM, 13, 6, 2 16]
atha yad ekādaśa bhavanti ekādaśākṣarā triṣṭub vajras triṣṭub vīryaṃ triṣṭub vajreṇaivaitad vīryeṇa yajamāno madhyataḥ pāpmānam apahate traidhātavy udavasānīyāsāv eva bandhuḥ | [ŚBM, 13, 6, 2 17]
athāto dakṣiṇānām madhyam prati rāṣṭrasya yad anyad bhūmeś ca brāhmaṇasya ca vittāt satpuruṣam prācī digghotur dakṣiṇā brahmaṇaḥ pratīcy adhvaryor udīcy udgātus tad eva hotṛkā anvābhaktāḥ | [ŚBM, 13, 6, 2 18]
atha yadi brāhmaṇo yajet sarvavedasaṃ dadyāt sarvam vai brāhmaṇaḥ sarvaṃ sarvavedasaṃ sarvam puruṣamedhaḥ sarvasyāptyai sarvasyāvaruddhyai | [ŚBM, 13, 6, 2 19]
athātmannagnī samārohya uttaranārāyaṇenādityam upasthāyānapekṣamāṇo 'raṇyam abhipreyāt tad eva manuṣyebhyas tirobhavati yady u grāme vivatsed araṇyoragnī samārohyottaranārāyaṇenaivādityam upasthāya gṛheṣu pratyavasyed atha tān yajñakratūn āhareta yān abhyāpnuyāt sa vā eṣa na sarvasmā anuvaktavyaḥ sarvaṃ hi puruṣamedho net sarvasmā iva sarvam bravāṇīti yo nv eva jñātas tasmai brūyād atha yo 'nūcāno 'tha yo 'sya priyaḥ syān net tv eva sarvasmā iva | [ŚBM, 13, 6, 2 20]
{ŚBM, 13, 7, 1}
brahma vai svayambhu tapo 'tapyata | [ŚBM, 13, 7, 1 1.1]
tad aikṣata na vai tapasy ānantyamasti | [ŚBM, 13, 7, 1 1.2]
hantāham bhūteṣv ātmānaṃ juhavāni bhūtāni cātmanīti | [ŚBM, 13, 7, 1 1.3]
tat sarveṣu bhūteṣv ātmānaṃ hutvā bhūtāni cātmani sarveṣām bhūtānāṃ śraiṣṭhyaṃ svārājyam ādhipatyam paryait | [ŚBM, 13, 7, 1 1.4]
tathaivaitad yajamānaḥ sarvamedhe sarvān medhān hutvā sarvāṇi bhūtāni śraiṣṭhyaṃ svārājyam ādhipatyam paryeti | [ŚBM, 13, 7, 1 1.5]
sa vā eṣa sarvamedho daśarātro yajñakratur bhavati | [ŚBM, 13, 7, 1 2.1]
daśākṣarā virāṭ | [ŚBM, 13, 7, 1 2.2]
virāḍ u kṛtsnam annaṃ kṛtsnasyaivānnādyasyāvaruddhyai | [ŚBM, 13, 7, 1 2.3]
tasminn agnim parārdhyaṃ cinoti | [ŚBM, 13, 7, 1 2.4]
paramo vā eṣa yajñakratūnāṃ yat sarvamedhaḥ | [ŚBM, 13, 7, 1 2.5]
parameṇaivainam paramatāṃ gamayati | [ŚBM, 13, 7, 1 2.6]
tasyāgniṣṭud agniṣṭomaḥ prathamam ahar bhavati | [ŚBM, 13, 7, 1 3.1]
agnir vā agniṣṭud agniṣṭomo | [ŚBM, 13, 7, 1 3.2]
agnimukhā u vai sarve devāḥ sarveṣāṃ devānām āptyai | [ŚBM, 13, 7, 1 3.3]
tasyāgneyā grahā bhavanty āgneyyaḥ purorucaḥ | [ŚBM, 13, 7, 1 3.4]
sarvam āgneyam asad iti | [ŚBM, 13, 7, 1 3.5]
indrastud ukthyo dvitīyam ahar bhavati | [ŚBM, 13, 7, 1 4.1]
indro vai sarve devāḥ sarveṣāṃ devānām āptyai | [ŚBM, 13, 7, 1 4.2]
tasyaindrā grahā bhavanty aindryaḥ purorucaḥ | [ŚBM, 13, 7, 1 4.3]
sarvam aindram asad iti | [ŚBM, 13, 7, 1 4.4]
sūryastud ukthyastṛtīyam ahar bhavati | [ŚBM, 13, 7, 1 5.1]
sūryo vai sarve devāḥ sarveṣām devānām āptyai | [ŚBM, 13, 7, 1 5.2]
sauryā grahā bhavanti sauryaḥ purorucaḥ | [ŚBM, 13, 7, 1 5.3]
sarvaṃ sauryam asad iti | [ŚBM, 13, 7, 1 5.4]
vaiśvadevaś caturtham ahar bhavati | [ŚBM, 13, 7, 1 6.1]
viśve vai sarve devāḥ sarveṣāṃ devānām āptyai | [ŚBM, 13, 7, 1 6.2]
vaiśvadevā grahā bhavanti vaiśvadevyaḥ purorucaḥ | [ŚBM, 13, 7, 1 6.3]
sarvam vaiśvadevam asad iti | [ŚBM, 13, 7, 1 6.4]
āśvamedhikam madhyamam pañcamam ahar bhavati | [ŚBM, 13, 7, 1 7.1]
tasminn aśvam medhyam ālabhate 'śvamedhasyaivāptyai | [ŚBM, 13, 7, 1 7.2]
pauruṣamedhikam madhyamaṃ ṣaṣṭham ahar bhavati | [ŚBM, 13, 7, 1 8.1]
tasmin medhyān puruṣān ālabhate puruṣamedhasyaivāptyai | [ŚBM, 13, 7, 1 8.2]
aptoryāmaḥ saptamam ahar bhavati sarveṣām yajñakratūnām āptyai | [ŚBM, 13, 7, 1 9.1]
tasmint sarvān medhyān ālabhate yac ca prāṇi yac cāprāṇam | [ŚBM, 13, 7, 1 9.2]
vapā vapāvatāṃ juhoti tvaca utkartam avapākānāṃ | [ŚBM, 13, 7, 1 9.3]
saṃvraścam oṣadhivanaspatīnām prakiranti | [ŚBM, 13, 7, 1 9.4]
śuṣkāṇāṃ cārdrāṇām cānnam annaṃ juhoty annasyānnasyāptyai | [ŚBM, 13, 7, 1 9.5]
sarvam juhoti | [ŚBM, 13, 7, 1 9.6]
sarvasmai juhoti sarvasyāptyai sarvasyāvaruddhyai | [ŚBM, 13, 7, 1 9.7]
prātaḥsavane hutāsu vapāsv evam eva tṛtīyasavane huteṣu haviḥṣu | [ŚBM, 13, 7, 1 9.8]
triṇavam aṣṭamam ahar bhavati | [ŚBM, 13, 7, 1 10.1]
vajro vai triṇavo | [ŚBM, 13, 7, 1 10.2]
vajreṇa khalu vai kṣatraṃ spṛtaṃ | [ŚBM, 13, 7, 1 10.3]
tad vajreṇaiva kṣatraṃ spṛṇoti | [ŚBM, 13, 7, 1 10.4]
trayastriṃśaṃ navamam ahar bhavati | [ŚBM, 13, 7, 1 11.1]
pratiṣṭhā vai trayastriṃśaḥ pratiṣṭhityai | [ŚBM, 13, 7, 1 11.2]
viśvajit sarvapṛṣṭho 'tirātro daśamam ahar bhavati | [ŚBM, 13, 7, 1 12.1]
sarvam vai viśvajit sarvapṛṣṭho 'tirātraḥ | [ŚBM, 13, 7, 1 12.2]
sarvaṃ sarvamedhaḥ sarvasyāptyai sarvasyāvaruddhyai | [ŚBM, 13, 7, 1 12.3]
athāto dakṣiṇānām | [ŚBM, 13, 7, 1 13.1]
madhyam prati rāṣṭrasya yad anyad brāhmaṇasya vittāt sabhūmi sapuruṣam prācī digghotur dakṣiṇā brahmaṇaḥ pratīcy adhvaryor udīcy udgātuḥ | [ŚBM, 13, 7, 1 13.2]
tad eva hotṛkā anvābhaktāḥ | [ŚBM, 13, 7, 1 13.3]
tena haitena viśvakarmā bhauvana īje | [ŚBM, 13, 7, 1 14.1]
teneṣṭvātyatiṣṭhat sarvāṇi bhūtāni | [ŚBM, 13, 7, 1 14.2]
idaṃ sarvam abhavat | [ŚBM, 13, 7, 1 14.3]
atitiṣṭhati sarvāṇi bhūtānīdaṃ sarvam bhavati ya evam vidvānt sarvamedhena yajate yo vaitad evam veda | [ŚBM, 13, 7, 1 14.4]
taṃ ha kaśyapo yājayāṃcakāra | [ŚBM, 13, 7, 1 15.1]
tad api bhūmiḥ ślokaṃ jagau | [ŚBM, 13, 7, 1 15.2]
na mā martyaḥ kaścana dātum arhati viśvakarman bhauvana manda āsitha upamaṅkṣyati syā salilasya madhye mṛṣaiṣa te saṃgaraḥ kaśyapāyeti | [ŚBM, 13, 7, 1 15.3]
{ŚBM, 13, 8, 1}
athāsmai kalyāṇaṃ kurvanti | [ŚBM, 13, 8, 1 1.1]
athāsmai śmaśānam kurvanti gṛhān vā prajñānam vā | [ŚBM, 13, 8, 1 1.2]
yo vai kaśca mriyate sa śavaḥ | [ŚBM, 13, 8, 1 1.3]
tasmā etad annaṃ karoti | [ŚBM, 13, 8, 1 1.4]
tasmācchavānnam | [ŚBM, 13, 8, 1 1.5]
śavānnam ha vai tacchmaśānam ity ācakṣate parokṣam | [ŚBM, 13, 8, 1 1.6]
śmaśā u haiva nāma pitṝṇām attāraḥ | [ŚBM, 13, 8, 1 1.7]
te hāmuṣmiṃl loke 'kṛtaśmaśānasya sādhukṛtyām upadambhayanti | [ŚBM, 13, 8, 1 1.8]
tebhya etad annaṃ karoti | [ŚBM, 13, 8, 1 1.9]
tasmācchmaśānnam | [ŚBM, 13, 8, 1 1.10]
śmaśānnam ha vai tacchmaśānam ity ācakṣate parokṣam | [ŚBM, 13, 8, 1 1.11]
tad vai na kṣipraṃ kuryāt | [ŚBM, 13, 8, 1 2.1]
nen navam aghaṃ karavāṇīti | [ŚBM, 13, 8, 1 2.2]
cira eva kuryāt | [ŚBM, 13, 8, 1 2.3]
agham eva tat tiraḥkaroti | [ŚBM, 13, 8, 1 2.4]
yatra samānān u cana smareyur aśrutim eva tad aghaṃ gamayati yady anusmareyuḥ | [ŚBM, 13, 8, 1 2.5]
ayuṅgeṣu saṃvatsareṣu kuryāt | [ŚBM, 13, 8, 1 3.1]
ayuṅgaṃ hi pitṝṇām ekanakṣatra ekanakṣatraṃ hi pitṝṇām amāvāsyāyām | [ŚBM, 13, 8, 1 3.2]
amāvāsyā vā ekanakṣatram | [ŚBM, 13, 8, 1 3.3]
eko hi | [ŚBM, 13, 8, 1 3.4]
yad v etāṃ rātriṃ sarvāṇi bhūtāni saṃvasanti teno taṃ kāmam āpnoti yaḥ sarveṣu nakṣatreṣu | [ŚBM, 13, 8, 1 3.5]
śaradi kuryāt | [ŚBM, 13, 8, 1 4.1]
svadhā vai śarat | [ŚBM, 13, 8, 1 4.2]
svadho vai pitṝṇām annaṃ | [ŚBM, 13, 8, 1 4.3]
tad enam anne svadhāyāṃ dadhāti | [ŚBM, 13, 8, 1 4.4]
māghe vā mā no 'gham bhūd iti | [ŚBM, 13, 8, 1 4.5]
nidāghe vā ni no 'ghaṃ dhīyātā iti | [ŚBM, 13, 8, 1 4.6]
catuḥsrakti | [ŚBM, 13, 8, 1 5.1]
devāś cāsurāś cobhaye prājāpatyā dikṣv aspardhanta | [ŚBM, 13, 8, 1 5.2]
te devā asurānt sapatnān bhrātṛvyān digbhyo 'nudanta | [ŚBM, 13, 8, 1 5.3]
te 'dikkāḥ parābhavan | [ŚBM, 13, 8, 1 5.4]
tasmād yā daivyaḥ prajāś catuḥsraktīni tāḥ śmaśānāni kurvate 'tha yā āsuryaḥ prācyās tvad ye tvat parimaṇḍalāni | [ŚBM, 13, 8, 1 5.5]
te 'nudanta hy enān digbhyaḥ | [ŚBM, 13, 8, 1 5.6]
ubhe diśāv antareṇa vidadhāti prācīṃ ca dakṣiṇāṃ ca | [ŚBM, 13, 8, 1 5.7]
etasyāṃ ha diśi pitṛlokasya dvāram | [ŚBM, 13, 8, 1 5.8]
dvāraivainam pitṛlokam prapādayati | [ŚBM, 13, 8, 1 5.9]
sraktibhir dikṣu pratitiṣṭhatītareṇātmanāvāntaradikṣu | [ŚBM, 13, 8, 1 5.10]
tad enaṃ sarvāsu dikṣu pratiṣṭhāpayati | [ŚBM, 13, 8, 1 5.11]
athāto bhūmijoṣaṇasya udīcīnapravaṇe karoti | [ŚBM, 13, 8, 1 6.1]
udīcī vai manuṣyāṇām dik | [ŚBM, 13, 8, 1 6.2]
tad enaṃ manuṣyaloka ābhajati | [ŚBM, 13, 8, 1 6.3]
etaddha vai pitaro manuṣyaloka ābhaktā bhavanti yad eṣām prajā bhavati | [ŚBM, 13, 8, 1 6.4]
prajā hāsya śreyasī bhavati | [ŚBM, 13, 8, 1 6.5]
dakṣiṇāpravaṇe kuryād ity āhuḥ | [ŚBM, 13, 8, 1 7.1]
dakṣiṇāpravaṇo vai pitṛlokaḥ | [ŚBM, 13, 8, 1 7.2]
tad enam pitṛloka ābhajatīti | [ŚBM, 13, 8, 1 7.3]
na tathā kuryāt | [ŚBM, 13, 8, 1 7.4]
āmīvaddha nāma tacchmaśānakaraṇam | [ŚBM, 13, 8, 1 7.5]
kṣipre haiṣām aparo 'nupraiti | [ŚBM, 13, 8, 1 7.6]
dakṣiṇāpravaṇasya pratyarṣe kuryād ity u haika āhuḥ | [ŚBM, 13, 8, 1 8.1]
tat pratyucchritam agham bhavatīti | [ŚBM, 13, 8, 1 8.2]
no eva tathā kuryāt | [ŚBM, 13, 8, 1 8.3]
yad vā udīcīnapravaṇe karoti tad eva pratyucchritam agham bhavati | [ŚBM, 13, 8, 1 8.4]
yasyaiva samasya sataḥ dakṣiṇataḥ purastād āpa etya saṃsthāyāpraghnatya etāṃ diśam abhiniṣpadyākṣayyā apo 'pipadyeran | [ŚBM, 13, 8, 1 9.1]
tat kuryāt | [ŚBM, 13, 8, 1 9.2]
annam vā āpaḥ | [ŚBM, 13, 8, 1 9.3]
annādyam evāsmā etat purastāt pratyagdadhāti | [ŚBM, 13, 8, 1 9.4]
amṛtam u vā āpaḥ | [ŚBM, 13, 8, 1 9.5]
eṣo ha jīvānām dig antareṇa saptarṣīṇāṃ codayanam ādityasya cāstamayanam | [ŚBM, 13, 8, 1 9.6]
amṛtam eva taj jīveṣu dadhāti | [ŚBM, 13, 8, 1 9.7]
taddhaitat pratimīvan nāma śmaśānakaraṇam jīvebhyo hitam | [ŚBM, 13, 8, 1 9.8]
yad vāva jīvebhyo hitam tat pitṛbhyaḥ | [ŚBM, 13, 8, 1 9.9]
kamvati kuryāt kam me'sad iti | [ŚBM, 13, 8, 1 10.1]
atho śamvati śam me'sad iti | [ŚBM, 13, 8, 1 10.2]
nādhipathaṃ kuryān nākāśe ned āvir aghaṃ karavāṇīti | [ŚBM, 13, 8, 1 10.3]
guhā sad avatāpi syāt | [ŚBM, 13, 8, 1 11.1]
tad yad guhā bhavaty agham eva tad guhā karoti | [ŚBM, 13, 8, 1 11.2]
atha yad avatāpy asau vā ādityaḥ pāpmano 'pahantā | [ŚBM, 13, 8, 1 11.3]
sa evāsmāt pāpmānam apahanty atho ādityajyotiṣam evainaṃ karoti | [ŚBM, 13, 8, 1 11.4]
na tasmin kuryāt yasyetthād anūkāśaḥ syāt | [ŚBM, 13, 8, 1 12.1]
yācamānaṃ ha nāma tat | [ŚBM, 13, 8, 1 12.2]
kṣipre haiṣām aparo 'nupraiti | [ŚBM, 13, 8, 1 12.3]
citram paścāt syāt | [ŚBM, 13, 8, 1 13.1]
prajā vai citram | [ŚBM, 13, 8, 1 13.2]
citraṃ hāsya prajā bhavati | [ŚBM, 13, 8, 1 13.3]
yadi citram na syād āpaḥ paścād vottarato vā syuḥ | [ŚBM, 13, 8, 1 13.4]
āpo hy eva citram | [ŚBM, 13, 8, 1 13.5]
citraṃ haivāsya prajā bhavati | [ŚBM, 13, 8, 1 13.6]
ūṣare karoti | [ŚBM, 13, 8, 1 14.1]
reto vā ūṣāḥ | [ŚBM, 13, 8, 1 14.2]
prajananaṃ tad enam prajanana ābhajati | [ŚBM, 13, 8, 1 14.3]
etaddha vai pitaraḥ prajanana ābhaktā bhavanti yad eṣām prajā bhavati | [ŚBM, 13, 8, 1 14.4]
prajā hāsya śreyasī bhavati | [ŚBM, 13, 8, 1 14.5]
samūle samūlaṃ hi pitṝṇām vīriṇamiśram | [ŚBM, 13, 8, 1 15.1]
etaddhāsyāḥ pitryam anatiriktam | [ŚBM, 13, 8, 1 15.2]
atho agham eva tad baddhṛ karoti | [ŚBM, 13, 8, 1 15.3]
na bhūmipāśam abhividadhyāt na śaraṃ nāśmagandhāṃ nādhyāṇḍāṃ na pṛśniparṇīm | [ŚBM, 13, 8, 1 16.1]
nāśvatthasyāntikaṃ kuryān na vibhītakasya na tilvakasya na sphūrjakasya na haridror na nyagrodhasya ye cānye pāpanāmāno maṅgalopepsayā nāmnām eva parihārāya | [ŚBM, 13, 8, 1 16.2]
athāta āvṛd eva agnividhayāgnicitaḥ śmaśānaṃ karoti | [ŚBM, 13, 8, 1 17.1]
yad vai yajamāno 'gniṃ cinute 'muṣmai tal lokāya yajñenātmānaṃ saṃskurute | [ŚBM, 13, 8, 1 17.2]
etad u ha yajñiyaṃ karmāsaṃsthitam ā śmaśānakaraṇāt | [ŚBM, 13, 8, 1 17.3]
tad yad agnividhayāgnicitaḥ śmaśānaṃ karoty agnicityām eva tat saṃsthāpayati | [ŚBM, 13, 8, 1 17.4]
tad vai na mahat kuryāt nen mahad agham karavāṇīti | [ŚBM, 13, 8, 1 18.1]
yāvān apakṣapuccho 'gnis tāvat kuryād ity u haika āhuḥ | [ŚBM, 13, 8, 1 18.2]
samāno hy asyaiṣa ātmā yathaivāgnes tatheti | [ŚBM, 13, 8, 1 18.3]
puruṣamātraṃ tv eva kuryāt | [ŚBM, 13, 8, 1 19.1]
tathāparasmā avakāśaṃ na karoti | [ŚBM, 13, 8, 1 19.2]
paścād varīyaḥ | [ŚBM, 13, 8, 1 19.3]
prajā vai paścāt | [ŚBM, 13, 8, 1 19.4]
prajām eva tad varīyasīṃ kurute | [ŚBM, 13, 8, 1 19.5]
uttarato varṣīyaḥ | [ŚBM, 13, 8, 1 19.6]
prajā vā uttarā | [ŚBM, 13, 8, 1 19.7]
prajām eva tad varṣīyasīṃ kurute | [ŚBM, 13, 8, 1 19.8]
tadvidhāyāpasalavisṛṣṭābhi spandyābhiḥ paryātanoti | [ŚBM, 13, 8, 1 19.9]
apasalavi pitryaṃ hi karma | [ŚBM, 13, 8, 1 19.10]
athoddhantavā āha | [ŚBM, 13, 8, 1 20.1]
sa yāvaty eva nivapsyant syāt tāvad uddhanyāt | [ŚBM, 13, 8, 1 20.2]
puruṣamātraṃ tv evoddhanyāt | [ŚBM, 13, 8, 1 20.3]
tathāparasmā avakāśaṃ na karoti | [ŚBM, 13, 8, 1 20.4]
atho oṣadhiloko vai pitaraḥ | [ŚBM, 13, 8, 1 20.5]
oṣadhīnāṃ ha mūlāny upasarpanty atho ned asyā antarhito 'sad iti | [ŚBM, 13, 8, 1 20.6]
{ŚBM, 13, 8, 2}
antardhāyo haike nivapanti | [ŚBM, 13, 8, 2 1.1]
devāś cāsurāś cobhaye prājāpatyā asmiṃl loke 'spardhanta | [ŚBM, 13, 8, 2 1.2]
te devā asurānt sapatnān bhrātṛvyān asmāl lokād anudanta | [ŚBM, 13, 8, 2 1.3]
tasmād yā daivyaḥ prajā anantarhitāni tāḥ śmaśānāni kurvate 'tha yā āsuryaḥ prācyās tvad ye tvad antarhitāni te camvāṃ tvad yasmiṃs tvat | [ŚBM, 13, 8, 2 1.4]
athainat pariśridbhiḥ pariśrayati | [ŚBM, 13, 8, 2 2.1]
yā evāmūḥ pariśritas tā etā yajuṣā tāḥ pariśrayati tūṣṇīm imāḥ | [ŚBM, 13, 8, 2 2.2]
daivaṃ tat pitryam ca vyākaroti | [ŚBM, 13, 8, 2 2.3]
aparimitābhiḥ | [ŚBM, 13, 8, 2 2.4]
aparimito hy asau lokaḥ | [ŚBM, 13, 8, 2 2.5]
athainat palāśaśākhayā vyudūhati | [ŚBM, 13, 8, 2 3.1]
yad evādo vyudūhanaṃ tad etad apeto yantu paṇayo 'sumnā devapīyava iti | [ŚBM, 13, 8, 2 3.2]
paṇīnevaitad asumnān devapīyūn asurarakṣasāny asmāl lokād apahanti | [ŚBM, 13, 8, 2 3.3]
asya lokaḥ sutāvata iti | [ŚBM, 13, 8, 2 3.4]
sutavān hi ya ījānaḥ | [ŚBM, 13, 8, 2 3.5]
dyubhir ahobhir aktubhir vyaktam iti | [ŚBM, 13, 8, 2 3.6]
tad enam ṛtubhiś cāhorātraiś ca salokaṃ karoti | [ŚBM, 13, 8, 2 3.7]
yamo dadātv avasānam asmā iti | [ŚBM, 13, 8, 2 4.1]
yamo ha vā asyām avasānasyeṣṭe | [ŚBM, 13, 8, 2 4.2]
tam evāsmā asyāmavasānaṃ yācati | [ŚBM, 13, 8, 2 4.3]
tāṃ dakṣiṇodasyaty udag itarām | [ŚBM, 13, 8, 2 4.4]
daivaṃ caiva tat pitryaṃ ca vyākaroti | [ŚBM, 13, 8, 2 4.5]
atha dakṣiṇataḥ sīram yunakti | [ŚBM, 13, 8, 2 5.1]
uttarata ity u haika āhuḥ | [ŚBM, 13, 8, 2 5.2]
sa yathā kāmayeta tathā kuryāt | [ŚBM, 13, 8, 2 5.3]
yuṅkteti saṃpreṣyābhimantrayate | [ŚBM, 13, 8, 2 5.4]
savitā te śarīrebhyaḥ pṛthivyāṃ lokam icchatv iti savitaivāsyaitaccharīrebhyaḥ pṛthivyāṃ lokam icchati | [ŚBM, 13, 8, 2 5.5]
tasmai yujyantām usriyā ity etasmā u hi karmaṇa usriyā yujyante | [ŚBM, 13, 8, 2 5.6]
ṣaḍgavam bhavati | [ŚBM, 13, 8, 2 6.1]
ṣaḍ ṛtavaḥ saṃvatsaraḥ | [ŚBM, 13, 8, 2 6.2]
ṛtuṣv evainam etat saṃvatsare pratiṣṭhāyām pratiṣṭhāpayati | [ŚBM, 13, 8, 2 6.3]
tad apasalavi paryāhṛtyottarataḥ pratīcīm prathamāṃ sītām kṛṣati vāyuḥ punātv iti savitā punātv iti jaghanārdhena dakṣiṇāgner bhrājaseti dakṣiṇārdhena prācīṃ sūryasya varcasety agreṇodīcīm | [ŚBM, 13, 8, 2 6.4]
catasraḥ sītā yajuṣā kṛṣati | [ŚBM, 13, 8, 2 7.1]
tad yac catasṛṣu dikṣv annaṃ tasminn evainam etat pratiṣṭhāpayati | [ŚBM, 13, 8, 2 7.2]
tad vai yajuṣāddhā vai tad yad yajur addho tad yad imā diśaḥ | [ŚBM, 13, 8, 2 7.3]
athātmānam vikṛṣati | [ŚBM, 13, 8, 2 8.1]
tad yad eva saṃvatsare 'nnaṃ tasminn evainam etat pratiṣṭhāpayati | [ŚBM, 13, 8, 2 8.2]
tūṣṇīm aparimitābhiḥ | [ŚBM, 13, 8, 2 8.3]
aparimito hy asau lokaḥ | [ŚBM, 13, 8, 2 8.4]
athainad vimuñcati kṛtvā tat karma yasmai karmaṇa enad yuṅkte vimucyantām usriyā iti | [ŚBM, 13, 8, 2 9.1]
etasmā u hi karmaṇa usriyā yujyante | [ŚBM, 13, 8, 2 9.2]
tad dakṣiṇodasyaty udag itarat | [ŚBM, 13, 8, 2 9.3]
daivaṃ caiva tat pitryam ca vyākaroti | [ŚBM, 13, 8, 2 9.4]
{ŚBM, 13, 8, 3}
atha sarvauṣadham vapati | [ŚBM, 13, 8, 3 1.1]
yad evādaḥ sarvauṣadhaṃ tad etat | [ŚBM, 13, 8, 3 1.2]
bahvībhis tad vapaty ekayedam | [ŚBM, 13, 8, 3 1.3]
daivaṃ caiva tat pitryaṃ ca vyākaroti | [ŚBM, 13, 8, 3 1.4]
aśvatthe vo niṣadanam parṇe vo vasatiṣ kṛteti jyog jīvātum evaibhya etad āśāste | [ŚBM, 13, 8, 3 1.5]
tatho haiṣām ekaiko 'paro jarasānupraiti | [ŚBM, 13, 8, 3 1.6]
athainan nivapati | [ŚBM, 13, 8, 3 2.1]
iyam vai pṛthivī pratiṣṭhā | [ŚBM, 13, 8, 3 2.2]
asyām evainam etat pratiṣṭhāyāṃ pratiṣṭhāpayati | [ŚBM, 13, 8, 3 2.3]
purādityasyodayāt tira iva vai pitaras tira iva rātriḥ | [ŚBM, 13, 8, 3 2.4]
tira eva tat karoti | [ŚBM, 13, 8, 3 2.5]
yathā kurvato 'bhyudiyāt tad enam ubhayor ahorātrayoḥ pratiṣṭhāpayati | [ŚBM, 13, 8, 3 2.6]
savitā te śarīrāṇi mātur upastha āvapatv iti savitaivāsyaitaccharīrāṇy asyai pṛthivyai mātur upastha āvapati | [ŚBM, 13, 8, 3 3.1]
tasyai pṛthivi śaṃ bhaveti yathaivāsmā iyaṃ śaṃ syād evam etad āha | [ŚBM, 13, 8, 3 3.2]
prajāpatau tvā devatāyām upodake loke nidadhāmy asāv iti nāma gṛhṇāti | [ŚBM, 13, 8, 3 3.3]
ayam vai loka upodakaḥ | [ŚBM, 13, 8, 3 3.4]
tad enam prajāpatau devatāyām upodake loke nidadhāti | [ŚBM, 13, 8, 3 3.5]
atha kaṃcid āha etām diśam anavānant sṛtvā kumbham prakṣīyānapekṣamāṇa ehīti | [ŚBM, 13, 8, 3 4.1]
tatra japati paraṃ mṛtyo anu parehi panthāṃ yas te anya itaro devayānāt | [ŚBM, 13, 8, 3 4.2]
cakṣuṣmate śṛṇvate te bravīmi mā naḥ prajāṃ rīriṣo mota vīrān iti | [ŚBM, 13, 8, 3 4.3]
jyog jīvātum evaibhya etad āśāste | [ŚBM, 13, 8, 3 4.4]
tatho haiṣām ekaiko 'paro jarasānupraiti | [ŚBM, 13, 8, 3 4.5]
athainaṃ yathāṅgaṃ kalpayati śaṃ vātaḥ śam hi te ghṛṇiḥ śaṃ te bhavantv iṣṭakāḥ | [ŚBM, 13, 8, 3 5.1]
śam te bhavantv agnayaḥ pārthivāso mā tvābhiśūśucan kalpantāṃ te diśas tubhyam āpaḥ | [ŚBM, 13, 8, 3 5.2]
śivatamās tubhyam bhavantu sindhavaḥ antarikṣaṃ śivam tubhyaṃ kalpantāṃ te diśaḥ sarvā iti | [ŚBM, 13, 8, 3 5.3]
etad evāsmai sarvaṃ kalpayaty etad asmai śivaṃ karoti | [ŚBM, 13, 8, 3 5.4]
atha trayodaśa pādamātrya iṣṭakā alakṣaṇāḥ kṛtā bhavanti | [ŚBM, 13, 8, 3 6.1]
yā evāmūr agnāv iṣṭakās tā etāḥ | [ŚBM, 13, 8, 3 6.2]
yajuṣā tā upadadhāti tūṣṇīm imāḥ | [ŚBM, 13, 8, 3 6.3]
daivaṃ caiva tat pitryaṃ ca vyākaroti | [ŚBM, 13, 8, 3 6.4]
trayodaśa bhavanti | [ŚBM, 13, 8, 3 7.1]
trayodaśa māsāḥ saṃvatsaraḥ | [ŚBM, 13, 8, 3 7.2]
ṛtuṣv evainam etat saṃvatsare pratiṣṭhāyām pratiṣṭhāpayati | [ŚBM, 13, 8, 3 7.3]
pādamātryo bhavanti | [ŚBM, 13, 8, 3 8.1]
pratiṣṭhā vai pādaḥ | [ŚBM, 13, 8, 3 8.2]
pratiṣṭhām evāsmai karoti | [ŚBM, 13, 8, 3 8.3]
alakṣaṇā bhavanti | [ŚBM, 13, 8, 3 8.4]
tira iva vai pitaras tira iva tad yad alakṣaṇam | [ŚBM, 13, 8, 3 8.5]
tira eva tat tiraḥ karoti | [ŚBM, 13, 8, 3 8.6]
tāsām ekām madhye prācīm upadadhāti | [ŚBM, 13, 8, 3 9.1]
sa ātmā | [ŚBM, 13, 8, 3 9.2]
tisraḥ purastān mūrdhasaṃhitās tacchiraḥ | [ŚBM, 13, 8, 3 9.3]
tisro dakṣiṇataḥ sa dakṣiṇaḥ pakṣaḥ | [ŚBM, 13, 8, 3 9.4]
tisra uttarataḥ sa uttaraḥ pakṣaḥ | [ŚBM, 13, 8, 3 9.5]
tisraḥ paścāt tat puccham | [ŚBM, 13, 8, 3 9.6]
so 'syaiṣa pakṣapucchavān ātmā yathaivāgnes tathā | [ŚBM, 13, 8, 3 9.7]
atha pradarāt purīṣam āhartavā āha | [ŚBM, 13, 8, 3 10.1]
etaddhāsyāḥ pitryam anatiriktam | [ŚBM, 13, 8, 3 10.2]
atho agham eva tad baddhṛ karoti | [ŚBM, 13, 8, 3 10.3]
asminn u haike 'vāntaradeśe karṣūṃ khātvā tato 'bhyāhāraṃ kurvanti | [ŚBM, 13, 8, 3 10.4]
parikṛṣanty u haike dakṣiṇataḥ paścād uttaratas tato 'bhyāhāraṃ kurvanti | [ŚBM, 13, 8, 3 10.5]
sa yathā kāmayeta tathā kuryāt | [ŚBM, 13, 8, 3 10.6]
tad vai na mahat kuryāt nen mahad agham karavāṇīti | [ŚBM, 13, 8, 3 11.1]
yāvān udbāhuḥ puruṣas tāvat kṣatriyasya kuryān mukhadaghnam brāhmaṇasyopasthadaghnaṃ striyā ūrudaghnam vaiśyasyāṣṭhīvaddaghnaṃ śūdrasya | [ŚBM, 13, 8, 3 11.2]
evaṃvīryā hy eta iti | [ŚBM, 13, 8, 3 11.3]
adhojānu tv eva kuryāt | [ŚBM, 13, 8, 3 12.1]
tathāparasmā avakāśaṃ na karoti | [ŚBM, 13, 8, 3 12.2]
tasya kriyamāṇasya tejanīm uttarato dhārayanti | [ŚBM, 13, 8, 3 12.3]
prajā ha sā | [ŚBM, 13, 8, 3 12.4]
prajām eva tad uttarato dhārayanti | [ŚBM, 13, 8, 3 12.5]
tāṃ na nyasyeddhṛtvā vainām ūḍhvā vā | [ŚBM, 13, 8, 3 12.6]
gṛheṣūcchrayet | [ŚBM, 13, 8, 3 12.7]
prajām eva tad gṛheṣūcchrayati | [ŚBM, 13, 8, 3 12.8]
kṛtvā yavān vapati agham me yavayān iti | [ŚBM, 13, 8, 3 13.1]
avakābhiḥ pracchādayati kam me 'sad iti | [ŚBM, 13, 8, 3 13.2]
darbhaiḥ pracchādayaty arūkṣatāyai | [ŚBM, 13, 8, 3 13.3]
{ŚBM, 13, 8, 4}
athainacchaṅkubhiḥ pariṇihanti | [ŚBM, 13, 8, 4 1.1]
pālāśam purastāt | [ŚBM, 13, 8, 4 1.2]
brahma vai palāśaḥ | [ŚBM, 13, 8, 4 1.3]
brahmapurogavam evainaṃ svargaṃ lokaṃ gamayati | [ŚBM, 13, 8, 4 1.4]
śamīmayam uttarataḥ śaṃ me 'sad iti | [ŚBM, 13, 8, 4 1.5]
vāraṇam paścād agham me vārayātā iti | [ŚBM, 13, 8, 4 1.6]
vṛtraśaṅkuṃ dakṣiṇato 'ghasyaivānatyayāya | [ŚBM, 13, 8, 4 1.7]
atha dakṣiṇataḥ parivakre khananti | [ŚBM, 13, 8, 4 2.1]
te kṣīreṇa codakena ca pūrayanti | [ŚBM, 13, 8, 4 2.2]
te hainam amuṣmiṃl loke 'kṣite kulye upadhāvataḥ | [ŚBM, 13, 8, 4 2.3]
saptottarāḥ | [ŚBM, 13, 8, 4 2.4]
tā udakena pūrayanti | [ŚBM, 13, 8, 4 2.5]
na ha vai sapta sravantīr agham atyetum arhaty aghasyaivānatyayāya | [ŚBM, 13, 8, 4 2.6]
aśmanas trīṃs trīn prakiranti | [ŚBM, 13, 8, 4 3.1]
tā abhyuttaranty aśmanvatī rīyate saṃrabhadhvam uttiṣṭhata pratarata sakhāyaḥ atrā jahīmo 'śivā ye asañchivān vayam uttaremābhi vājān iti | [ŚBM, 13, 8, 4 3.2]
yathaiva yajus tathā bandhuḥ | [ŚBM, 13, 8, 4 3.3]
apāmārgairapamṛjate | [ŚBM, 13, 8, 4 4.1]
agham eva tad apamṛjate 'pāgham apa kilbiṣam apa kṛtyām apo rapaḥ apāmārga tvam asmad apa duḥṣvapnyaṃ suveti | [ŚBM, 13, 8, 4 4.2]
yathaiva yajus tathā bandhuḥ | [ŚBM, 13, 8, 4 4.3]
yatrodakam bhavati tatsnānti | [ŚBM, 13, 8, 4 5.1]
sumitriyā na āpa oṣadhayaḥ santv ity añjalināpa upācati | [ŚBM, 13, 8, 4 5.2]
vajro vā āpaḥ | [ŚBM, 13, 8, 4 5.3]
vajreṇaivaitan mitradheyaṃ kurute | [ŚBM, 13, 8, 4 5.4]
durmitriyās tasmai santu yo 'smān dveṣṭi yaṃ ca vayaṃ dviṣma iti | [ŚBM, 13, 8, 4 5.5]
yāmasya diśam dveṣyaḥ syāt tāṃ diśaṃ parāsiñcet | [ŚBM, 13, 8, 4 5.6]
tenaiva tam parābhāvayati | [ŚBM, 13, 8, 4 5.7]
sa yadi sthāvarā āpo bhavanti sthāpayanty eṣām pāpmānam | [ŚBM, 13, 8, 4 6.1]
atha yadi vahanti vahanty evaiṣām pāpmānam | [ŚBM, 13, 8, 4 6.2]
snātvāhatāni vāsāṃsi paridhāyānaḍuhaḥ puccham anvārabhyāyanti | [ŚBM, 13, 8, 4 6.3]
āgneyo vā anaḍvān | [ŚBM, 13, 8, 4 6.4]
agnimukhā eva tat pitṛlokāj jīvalokam abhyāyanti | [ŚBM, 13, 8, 4 6.5]
atho agnir vai patho 'tivoḍhā | [ŚBM, 13, 8, 4 6.6]
sa enān ativahati | [ŚBM, 13, 8, 4 6.7]
ud vayaṃ tamasas parīti etām ṛcaṃ japanto yanti | [ŚBM, 13, 8, 4 7.1]
tat tamasaḥ pitṛlokād ādityaṃ jyotir abhyāyanti | [ŚBM, 13, 8, 4 7.2]
tebhya āgatebhya āñjanābhyañjane prayacchanti | [ŚBM, 13, 8, 4 7.3]
eṣa ha mānuṣo 'laṅkāraḥ | [ŚBM, 13, 8, 4 7.4]
tenaiva tam mṛtyum antardadhate | [ŚBM, 13, 8, 4 7.5]
atha gṛheṣv agniṃ samādhāya vāraṇān paridhīn paridhāya vāraṇena sruveṇāgnaya āyuṣmata āhutiṃ juhoti | [ŚBM, 13, 8, 4 8.1]
agnir vā āyuṣmān | [ŚBM, 13, 8, 4 8.2]
āyuṣa īṣṭe | [ŚBM, 13, 8, 4 8.3]
tam evaibhya āyur yācati | [ŚBM, 13, 8, 4 8.4]
agna āyūṃṣi pavasa iti puronuvākyābhājanam | [ŚBM, 13, 8, 4 8.5]
atha juhoty āyuṣmān agne haviṣā vṛdhāno ghṛtapratīko ghṛtayonir edhi ghṛtam pītvā madhu cāru gavyam piteva putram abhirakṣatād imānt svāheti | [ŚBM, 13, 8, 4 9.1]
yathaivainān abhirakṣed yathābhigopāyed evam etad āha | [ŚBM, 13, 8, 4 9.2]
tasya purāṇo 'naḍvān dakṣiṇā purāṇā yavāḥ purāṇy āsandī sopabarhaṇā | [ŚBM, 13, 8, 4 10.1]
eṣā nv ādiṣṭā dakṣiṇā | [ŚBM, 13, 8, 4 10.2]
kāmaṃ yathāśraddham bhūyasīr dadyād iti nv agnicitaḥ | [ŚBM, 13, 8, 4 10.3]
athānagnicitaḥ | [ŚBM, 13, 8, 4 11.1]
etad eva bhūmijoṣaṇam etat samānam karma yad anyad agnikarmaṇaḥ | [ŚBM, 13, 8, 4 11.2]
kuryād āhitāgneḥ śarkarā ity u haika āhur yā evāmūr agnyādheyaśarkarās tā etā iti | [ŚBM, 13, 8, 4 11.3]
na kuryād ity eka īśvarā haitā anagnicitaṃ saṃtaptor iti | [ŚBM, 13, 8, 4 11.4]
sa yathā kāmayeta tathā kuryāt | [ŚBM, 13, 8, 4 11.5]
maryādāyā eva loṣṭam āhṛtya antareṇa nidadhātīmaṃ jīvebhyaḥ paridhiṃ dadhāmi maiṣāṃ nu gād aparo artham etam śataṃ jīvantu śaradaḥ purūcīr antarmṛtyuṃ dadhatām parvateneti | [ŚBM, 13, 8, 4 12.1]
jīvebhyaś caivaitām pitṛbhyaś ca maryādāṃ karoty asambhedāya | [ŚBM, 13, 8, 4 12.2]
tasmād u haitaj jīvāś ca pitaraś ca na saṃdṛśyante | [ŚBM, 13, 8, 4 12.3]
