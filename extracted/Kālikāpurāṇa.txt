{KālPur, 52}
aurvva uvāca | [KālPur, 52 1.1]
evaṃ vadati bhūteśe tadā vetālabhairavau | [KālPur, 52 1.2]
prāhatur vyomakeśaṃ tau harṣotphullavilocanau | [KālPur, 52 1.3]
vetālabhairavāvūcatuḥ | [KālPur, 52 2.1]
pārvatyā na hi jānīvo dhyānaṃ mantraṃ vidhiṃ tathā | [KālPur, 52 2.2]
kathamārādhayiṣyāvo bhagavan samyagucyatām | [KālPur, 52 2.3]
śrībhagavānuvāca | [KālPur, 52 3.1]
mahāmāyāvidhiṃ mantraṃ kalpaṃ ca bhavatoḥ sutau | [KālPur, 52 3.2]
upadekṣyāmi tattvena yena sarvaṃ bhaviṣyati | [KālPur, 52 3.3]
aurvva uvāca | [KālPur, 52 4.1]
ityuktvā sa mahāmāyādhyānaṃ mantraṃ vidhiṃ tathā | [KālPur, 52 4.2]
kathayāmāsa giriśastayoḥ samyaṅ nṛpottama | [KālPur, 52 4.3]
yadaṣṭādaśabhiḥ paścātpaṭalaiśca sa bhairavaḥ | [KālPur, 52 5.1]
sa nirṇayavidhiṃ kalpaṃ nibabandha śivāmṛte | [KālPur, 52 5.2]
sagara uvāca | [KālPur, 52 6.1]
kīdṛṅ mantraṃ purā śambhuravocadubhayostayoḥ | [KālPur, 52 6.2]
yenārādhya mahāmāyāṃ tau gaṇeśatvamāpatuḥ | [KālPur, 52 6.3]
sakalpaṃ sarahasyaṃ ca sāṅgaṃ tacchrotumutsahe | [KālPur, 52 7.1]
daśāṣṭapaṭalairyat tu nibabandha sa bhairavaḥ | [KālPur, 52 7.2]
aurvva uvāca | [KālPur, 52 8.1]
bahutvād vadituṃ tasya cireṇaiva tu śakyate | [KālPur, 52 8.2]
tasmāt sadyaḥ samuddhṛtya yanmahādevabhāṣitam | [KālPur, 52 8.3]
saṃkṣepāt kathaye tattvaṃ tacchṛṇuṣva nṛpottama | [KālPur, 52 8.4]
pṛcchantau pārvatīmantraṃ tadā vetālabhairavau | [KālPur, 52 9.1]
jagāda sa mahādevaḥ śṛṇutaṃ mantrakalpakau | [KālPur, 52 9.2]
śrībhagavānuvāca | [KālPur, 52 10.1]
śṛṇu mantraṃ pravakṣyāmi guhyād guhyatamaṃ param | [KālPur, 52 10.2]
aṣṭākṣaraṃ tu vaiṣṇavyā mahāmāyāmahotsavam | [KālPur, 52 10.3]
asya śrīvaiṣṇavīmantrasya nāradaṛṣiḥ śambhurdevatā | [KālPur, 52 11.1]
anuṣṭup chandaḥ sarvārthasādhane viniyogaḥ | [KālPur, 52 11.2]
hāntāntapūrvo rāntaśca nānto ṇāntastathaiva ca | [KālPur, 52 12.1]
kaikādaśāṣṭādiṣaṣṭhaḥ khānto viṣṇupuraḥsaraḥ | [KālPur, 52 12.2]
ebhiraṣṭākṣarairmantraṃ śoṇapatrasamaprabham | [KālPur, 52 13.1]
oṃkāraṃ pūrvataḥ kṛtvā japyaṃ sarvaistu sādhakaiḥ | [KālPur, 52 13.2]
mahāmantramidaṃ guhyaṃ vaiṣṇavīmantrasaṃjñakam | [KālPur, 52 14.1]
mantraṃ kalevaragataṃ tasmādaṅgaṃ prakīrtitam | [KālPur, 52 14.2]
mahādevasyordhvamukhaṃ bījametat prakīrtitam | [KālPur, 52 15.1]
oṃkārākṣarabījaṃ ca yakāraḥ śaktirucyate | [KālPur, 52 15.2]
sabījaṃ kathitaṃ mantraṃ kalpaṃ ca śṛṇu bhairava | [KālPur, 52 16.1]
tīrthe nadyāṃ devakhāte gartaprasravaṇādike | [KālPur, 52 16.2]
parakīyetare toye snānaṃ pūrvaṃ samācaret | [KālPur, 52 17.1]
ācāntaḥ śucitāṃ prāptaḥ kṛtāsanaparigrahaḥ | [KālPur, 52 17.2]
uttarābhimukho bhūtvā sthaṇḍilaṃ mārjayet tataḥ | [KālPur, 52 18.1]
kareṇānena mantreṇa yūṃ saḥ kṣityā iti svayam | [KālPur, 52 18.2]
oṃ hrīṃ sa iti mantreṇa āśāpūraṇakena ca | [KālPur, 52 19.1]
toyairabhyukṣayet sthānaṃ bhūtānāmapasāraṇe | [KālPur, 52 19.2]
tataḥ savyena hastena gṛhītvā sthaṇḍilaṃ śuciḥ | [KālPur, 52 20.1]
mantraṃ likhet suvarṇena yājñikena kuśena vā | [KālPur, 52 20.2]
oṃ vaiṣṇavyai nama iti mantrarājamathāpi vā | [KālPur, 52 21.1]
tatastrimaṇḍalaṃ kuryāt tenaiva samarekhayā | [KālPur, 52 21.2]
nityāsu na hi pūjāsu rajobhirmaṇḍalaṃ likhet | [KālPur, 52 22.1]
puraścaraṇakāryeṣu tatkāmyeṣu prayojayet | [KālPur, 52 22.2]
rekhāmudīcyāṃ prathamaṃ paścime tadanantaram | [KālPur, 52 23.1]
dakṣiṇe tu tataḥ paścāt pūrvabhāge tu śeṣataḥ | [KālPur, 52 23.2]
varṇānāṃ ca saha dvārair evameva kramo bhavet | [KālPur, 52 24.1]
oṃ hīṃ śrīṃ sa iti mantreṇa maṇḍalaṃ pūjayet tataḥ | [KālPur, 52 24.2]
hastena maṇḍalaṃ kṛtvā kuryād digbandhanaṃ tataḥ | [KālPur, 52 25.1]
āśābandhanamantreṇa pūrvoktena yathākramam | [KālPur, 52 25.2]
phaḍantenātmanāpyatra kareṇaiva nibandhayet | [KālPur, 52 26.1]
yavānāṃ maṇḍalairekamaṅgulaṃ cāṣṭabhirbhavet | [KālPur, 52 26.2]
adīrghayojitairhastaiś caturviṃśatiraṅgulaiḥ | [KālPur, 52 27.1]
tatpramāṇena hastena hastaikaṃ tasya maṇḍalam | [KālPur, 52 27.2]
padmaṃ vitastimātraṃ syātkarṇikāraṃ tadardhakam | [KālPur, 52 28.1]
dalānyanyonyasaktāni hyāyatāni niyojayet | [KālPur, 52 28.2]
na nyūnādhikabhāgāni sabahirveṣṭitāni ca | [KālPur, 52 29.1]
madhyabhāge nyased dvāraṃ na nyūne nādhike tathā | [KālPur, 52 29.2]
subaddhaṃ maṇḍalaṃ tacca raktavarṇaṃ vicintayet | [KālPur, 52 29.3]
ito'nyathā maṇḍalamugramasyāḥ karoti yo lakṣaṇabhāgahīnam | [KālPur, 52 30.1]
phalaṃ na cāpnoti na kāmamiṣṭaṃ tasmād idaṃ maṇḍalamatra lekhyam | [KālPur, 52 30.2]
{KālPur, 53}
śrībhagavānuvāca | [KālPur, 53 1.1]
tato laṃ iti mantreṇa arghapātrasya maṇḍalam | [KālPur, 53 1.2]
catuṣkoṇaṃ vidhāyāśu dvārapadmavivarjitam | [KālPur, 53 1.3]
oṃ hrīṃ śrīṃ itimantreṇa arghapātraṃ tu maṇḍale | [KālPur, 53 2.1]
vinyaset prathamaṃ tatra pūjayitvā samidhyati | [KālPur, 53 2.2]
oṃ hrīṃ hrauṃ iti mantreṇa gandhapuṣpe tathā jalam | [KālPur, 53 3.1]
arghapātre kṣipet tatra maṇḍalaṃ vinyaset tataḥ | [KālPur, 53 3.2]
pūrvavanmaṇḍalaṃ kṛtvā arghapātre tato jalaiḥ | [KālPur, 53 4.1]
tribhāgaiḥ pūrayetpātraṃ puṣpaṃ tatra viniṣkṣipet | [KālPur, 53 4.2]
tato hrīṃ iti mantreṇa āsanaṃ pūjayetsvakam | [KālPur, 53 5.1]
tataḥ kṣauṃ iti mantreṇa ātmānaṃ pūjayed budhaḥ | [KālPur, 53 5.2]
gandhaiḥ puṣpaiḥ śirodeśe tataḥ pūjāṃ samācaret | [KālPur, 53 6.1]
oṃ hrīṃ sa iti mantreṇa puṣpaṃ hastatalasthitam | [KālPur, 53 6.2]
saṃmṛjya savyahastena ghrātvā vāmakareṇa tu | [KālPur, 53 7.1]
aiśānyāṃ nikṣipedetat pūrvamantreṇa kovidaḥ | [KālPur, 53 7.2]
raktaṃ puṣpaṃ gṛhītvā tu karābhyāṃ pāṇikacchapam | [KālPur, 53 8.1]
baddhvā kuryāttataḥ paścād dahanaplavanādikam | [KālPur, 53 8.2]
vāmahastasya tarjanyāṃ dakṣiṇasya kaniṣṭhikām | [KālPur, 53 9.1]
tathā dakṣiṇatarjanyāṃ vāmāṅguṣṭhaṃ niyojayet | [KālPur, 53 9.2]
unnataṃ dakṣiṇāṅguṣṭhaṃ vāmasya madhyamādikāḥ | [KālPur, 53 10.1]
aṅgulīr yojayet pṛṣṭhe dakṣiṇasya karasya ca | [KālPur, 53 10.2]
vāmasya pitṛtīrthena madhyamānāmike tathā | [KālPur, 53 11.1]
adhomukhe tu te kuryād dakṣiṇasya karasya ca | [KālPur, 53 11.2]
kūrmapṛṣṭhasamaṃ pṛṣṭhaṃ kuryād dakṣiṇahastataḥ | [KālPur, 53 12.1]
evaṃ baddhaḥ sarvasiddhiṃ dadāti pāṇikacchapaḥ | [KālPur, 53 12.2]
kuryāttaddhṛdayāsannaṃ nimīlya nayanadvayam | [KālPur, 53 13.1]
samaṃ kāyaśirogrīvaṃ kṛtvā sthiramanā budhaḥ | [KālPur, 53 13.2]
dhyānaṃ samārabhed devyā dāhaplavanapūrvakam | [KālPur, 53 14.1]
agniṃ vāyau vinikṣipya vāyuṃ toye jalaṃ hṛdi | [KālPur, 53 14.2]
hṛdayaṃ niścale dattvā ākāśe nikṣipetsvanam | [KālPur, 53 15.1]
ūṃ hūṃ phaḍiti mantreṇa bhittvā randhraṃ tu mastake | [KālPur, 53 15.2]
śabdena sahitaṃ jīvamākāśe sthāpayet tataḥ | [KālPur, 53 16.1]
vāyvagniyamaśakrāṇāṃ bījena varuṇasya ca | [KālPur, 53 16.2]
parāsthānaparāś caitaiḥ sārdhacandraiḥ sabindukaiḥ | [KālPur, 53 17.1]
śoṣaṃ dāhaṃ tathocchādaṃ pīyūṣāsevanaṃ param | [KālPur, 53 17.2]
yathākrameṇa kartavyaṃ cintāmātraṃ viśuddhaye | [KālPur, 53 18.1]
tatastu devībījena aṇuṃ jāmbūnadākṛtim | [KālPur, 53 18.2]
tatrāsādya dvidhā kuryāt uṃ hrīṃ śrīṃ iti mantrakāḥ | [KālPur, 53 19.1]
tadūrdhvabhāgeṣu hṛllokaṃ svargaṃ ca khaṃ tathā | [KālPur, 53 19.2]
niṣpādya śeṣabhāgena bhuvaṃ pātālavāriṇi | [KālPur, 53 20.1]
cintayettatra sarvāṇi saptadvīpāṃ ca medinīm | [KālPur, 53 20.2]
tatteṣu sāgarāṃstāṃstu svarṇadvīpaṃ vicintayet | [KālPur, 53 21.1]
tanmadhye ratnaparyaṃkaṃ ratnamaṇḍapasaṃsthitam | [KālPur, 53 21.2]
ākāśagaṅgātoyaughaiḥ sadaiva sevitaṃ śubham | [KālPur, 53 22.1]
tatparyaṃke raktapadmaṃ prasannaṃ sarvadāśivam | [KālPur, 53 22.2]
cintayet svarṇamānāṅkaṃ saptapātālanālakam | [KālPur, 53 23.1]
ā brahmabhuvanasparśi suvarṇācalakarṇikam | [KālPur, 53 23.2]
tatrasthitāṃ mahāmāyāṃ dhyāyedekāgramānasaḥ | [KālPur, 53 24.1]
śoṇapadmapratīkāśāṃ muktamūrdhajalambinīm | [KālPur, 53 24.2]
calatkāñcanāmāruhya kuṇḍalojjvalaśālinīm | [KālPur, 53 25.1]
suvarṇaratnasampannakirīṭadvayadhāriṇīm | [KālPur, 53 25.2]
śuklakṛṣṇāruṇairnetraistribhiścāruvibhūṣitām | [KālPur, 53 26.1]
sandhyācandrasamaprakhyakapolāṃ lolalocanām | [KālPur, 53 26.2]
vipaṅkadāḍimībījadantāṃ subhrūyogojjvalām | [KālPur, 53 27.1]
bandhūkadantavasanāṃ śirīṣaprabhanāsikām | [KālPur, 53 27.2]
kambugrīvāṃ viśālākṣīṃ sūryakoṭisamaprabhām | [KālPur, 53 28.1]
caturbhujāṃ vivasanāṃ pīnonnatapayodharām | [KālPur, 53 28.2]
dakṣiṇordhvena nistriṃśatpareṇa siddhasūtrakam | [KālPur, 53 29.1]
bibhratīṃ vāmahastābhyāmabhītiṃ varadāyinīm | [KālPur, 53 29.2]
nimnanābhikramāyātāṃ kṣaṇimadhyāṃ manoharām | [KālPur, 53 30.1]
ānamannāgapāśorūṃ guptagulphāṃ supārṣṇikām | [KālPur, 53 30.2]
baddhaparyaṅkasaṃkalpāṃ nivīrāsanarājitām | [KālPur, 53 31.1]
gātreṇa ratnasaṃstambhaṃ samyagālambya saṃsthitām | [KālPur, 53 31.2]
kimicchasīti vacanaṃ vyāharantīṃ muhurmuhuḥ | [KālPur, 53 32.1]
pañcānanāṃ puraḥsaṃsthaṃ nirīkṣantīṃ suvāhanām | [KālPur, 53 32.2]
muktāvalīsvarṇaratnahārakaṅkaṇādibhiḥ | [KālPur, 53 33.1]
sarvairalaṅkāragaṇairujjvalāṃ sasmitānanām | [KālPur, 53 33.2]
sūryakoṭipratīkāśāṃ sarvalakṣaṇasaṃyutām | [KālPur, 53 34.1]
navayauvanasampannāṃ tathā sarvāṅgasundarīm | [KālPur, 53 34.2]
īdṛśīmambikāṃ dhyātvā namaḥ phaḍiti mastake | [KālPur, 53 35.1]
svakīye prathamaṃ dadyāt so'hameva vicintya ca | [KālPur, 53 35.2]
aṅganyāsakaranyāsau tataḥ kuryāt krameṇa ca | [KālPur, 53 36.1]
ebhirmantraiḥ svaraiḥ saha sumīsūmaiḥ kramānvitaiḥ | [KālPur, 53 36.2]
oṃ kṣauṃ caite sapraṇavāṃ raktavarṇāṃ manoharām | [KālPur, 53 37.1]
aṅguṣṭhādikaniṣṭhāntamantrasaṃveṣṭanaṃ phaṭ | [KālPur, 53 37.2]
prāntena kuryād vinyāsaṃ pūrvaṃ karataladvaye | [KālPur, 53 38.1]
hṛcchiraḥśikhākavacanetreṣu kramato nyaset | [KālPur, 53 38.2]
tatastu mūlamantrasya vaktre pṛṣṭhe tathodare | [KālPur, 53 39.1]
bāhvorguhye pādayośca jaṅghayorjaghane kramāt | [KālPur, 53 39.2]
vinyasedakṣarāṇyaṣṭau oṃkāraṃ ca tathā smaran | [KālPur, 53 40.1]
ebhiḥ prakārairatiśuddhadehaḥ pūjāṃ sadaivārhati nānyathā hi | [KālPur, 53 40.2]
śarīraśuddhiṃ manaso niveśaṃ bhūtaprasāraṃ kurute nṛṇāṃ tat | [KālPur, 53 40.3]
{KālPur, 54}
bhagavānuvāca | [KālPur, 54 1.1]
tato'rghapātre tanmantram aṣṭadhākṛtya saṃjapet | [KālPur, 54 1.2]
tena toyāni puṣpāṇi svaṃ maṇḍalamathāsanam | [KālPur, 54 1.3]
āśodhayettataḥ paścāt pūjopakaraṇaṃ samam | [KālPur, 54 2.1]
oṃ aiṃ hrīṃ hrauṃ iti mantreṇa śabdaprāṃśuvivarjitam | [KālPur, 54 2.2]
dvārapālaṃ tato devyā āsanāni ca pūjayet | [KālPur, 54 3.1]
nandibhṛṅgimahākālagaṇeśā dvārapālakāḥ | [KālPur, 54 3.2]
uttarādikramātpūjyā āsanāni ca madhyataḥ | [KālPur, 54 3.3]
ādhāraśaktiprabhṛti hemādryantān prapūjayet | [KālPur, 54 4.1]
prasiddhān sarvatantreṣu pūjākalpeṣu bhairava | [KālPur, 54 4.2]
daśadikpālasahitān dharmādharmādikāṃstathā | [KālPur, 54 5.1]
maṇḍalāgnyādikoṇeṣu pūjayet pārśvadeśataḥ | [KālPur, 54 5.2]
sūryāgnisomamarutāṃ maṇḍalāni ca padmakam | [KālPur, 54 6.1]
rajastathā tamaḥ sattvaṃ yogapīṭhaṃ guroḥ padam | [KālPur, 54 6.2]
sārādīn bhadrapīṭhāntān sāṅgopāṅgān prapūjayet | [KālPur, 54 7.1]
brahmāṇḍaṃ svarṇaḍimbaṃ ca brahmaviṣṇumaheśvarān | [KālPur, 54 7.2]
sasāgarān saptadvīpān svarṇadvīpaṃ samaṇḍapam | [KālPur, 54 8.1]
ratnapadmaṃ saparyaṅkaṃ ratnastambhaṃ tathaiva ca | [KālPur, 54 8.2]
pañcānanaṃ maṇḍalasya madhye'vaśyaṃ prapūjayet | [KālPur, 54 9.1]
hrīṃ mantreṇa tataḥ kūrmapṛṣṭhaṃ pāṇyornibadhya ca | [KālPur, 54 9.2]
dhyāyecca pūrvavad devīmāsādyāsanam uttamam | [KālPur, 54 10.1]
hṛnmadhye cintayet svarṇadvīpaṃ paryaṅkasaṃbhṛtam | [KālPur, 54 10.2]
paśyanniva tato devīm ekāgramanasā smaret | [KālPur, 54 11.1]
pratyakṣīkṛtya hṛdaye mānasairupacārakaiḥ | [KālPur, 54 11.2]
ṣoḍaśānāṃ prakāraistu hṛdisthāṃ pūjayecchivām | [KālPur, 54 12.1]
tatastu vāyubījena dakṣiṇe ca puṭena ca | [KālPur, 54 12.2]
nāsikāyā viniḥsārya krīṃ mantreṇa ca bhairava | [KālPur, 54 13.1]
sthāpayetpadmamadhye tu taddhastaṃ na viyojayet | [KālPur, 54 13.2]
kṛte viyoge hastasya puṣpāttasmācca bhairava | [KālPur, 54 14.1]
gandharvaiḥ pūjyate devī pūjakairnāpyate phalam | [KālPur, 54 14.2]
āvāhanaṃ tataḥ kuryād gāyatryā śirasā saha | [KālPur, 54 15.1]
mahāmāyāyai vidmahe tvāṃ caṇḍikākhyāṃ dhīmahi | [KālPur, 54 15.2]
etaduktvā tataḥ paścād dhiyo yo naḥ pracodayāt | [KālPur, 54 16.1]
snānīyaṃ devi te tubhyam oṃ hrīṃ śrīṃ nama ityataḥ | [KālPur, 54 16.2]
snānīyaṃ ca tato devyai dadyāllakṣaṇalakṣitam | [KālPur, 54 17.1]
tatastu mūlamantreṇa gandhapuṣpaṃ sadīpakam | [KālPur, 54 17.2]
dhūpādikaṃ pradadyāt tu modakaṃ pāyasaṃ tathā | [KālPur, 54 18.1]
sitāṃ guḍaṃ dadhikṣīraṃ sarpirnānāvidhaiḥ phalaiḥ | [KālPur, 54 18.2]
raktapuṣpaṃ puṣpamālāṃ suvarṇarajatādikam | [KālPur, 54 19.1]
naivedyamuttamaṃ devyā lāṅgalaṃ modakaṃ sitām | [KālPur, 54 19.2]
śāṇḍilyakaratāmrākhyakūṣmāṇḍānāṃ phalāni ca | [KālPur, 54 20.1]
harītakīphalaṃ cāpi nāgaraṅgakamelakām | [KālPur, 54 20.2]
bālapriyaṃ ca yad dravyaṃ kaserukabisādikam | [KālPur, 54 21.1]
toyaṃ ca nārikelasya devyai deyaṃ prayatnataḥ | [KālPur, 54 21.2]
raktaṃ kauśeyavastraṃ ca deyaṃ nīlaṃ kadāpi na | [KālPur, 54 22.1]
devyāḥ priyāṇi puṣpāṇi bakulaṃ keśaraṃ tathā | [KālPur, 54 22.2]
māghyaṃ kahlāravajrāṇi karavīrakuruṇṭakān | [KālPur, 54 23.1]
arkapuṣpaṃ śālmalakaṃ dūrvāṅkuraṃ sukomalam | [KālPur, 54 23.2]
kuśamañjarikā darbhā bandhūkakamale tathā | [KālPur, 54 24.1]
mālūrapattraṃ puṣpaṃ ca trisandhyāraktaparṇake | [KālPur, 54 24.2]
sumanāṃsi priyāṇyetānyambikāyāśca bhairava | [KālPur, 54 25.1]
bandhūkaṃ bakulaṃ māghyaṃ bilvapatrāṇi saṃdhyakam | [KālPur, 54 25.2]
uttamaṃ sarvapuṣpeṣu dravye pāyasamodakau | [KālPur, 54 26.1]
mālyaṃ bandhūkapuṣpasya śivāyai bakulasya vā | [KālPur, 54 26.2]
karavīrasya māghyasya sahasrāṇāṃ dadāti yaḥ | [KālPur, 54 27.1]
sa kāmānprāpya cābhīṣṭān mama loke pramodate | [KālPur, 54 27.2]
candanaṃ śītalaṃ caiva kālīyakasamanvitam | [KālPur, 54 28.1]
anulepanamukhyaṃ tu devyai dadyāt prayatnataḥ | [KālPur, 54 28.2]
karpūraṃ kuṅkumaṃ kūrcaṃ mṛganābhiṃ sugandhikam | [KālPur, 54 29.1]
kālīyakaṃ sugandheṣu devyāḥ prītikaraṃ param | [KālPur, 54 29.2]
yakṣadhūpaḥ pratīvāhaḥ piṇḍadhūpaḥ sagolakaḥ | [KālPur, 54 30.1]
aguru sindhuvāraśca dhūpāḥ prītikarā matāḥ | [KālPur, 54 30.2]
aṅgarāgeṣu sindūraṃ devyāḥ prītikaraṃ param | [KālPur, 54 31.1]
sugandhi śālijaṃ cānnaṃ madhumāṃsasamanvitam | [KālPur, 54 31.2]
apūpaṃ pāyasaṃ kṣīram annaṃ devyāḥ praśasyate | [KālPur, 54 32.1]
ratnodakaṃ sakarpūraṃ piṇḍītakakumārakau | [KālPur, 54 32.2]
rocanaṃ puṣpakaṃ devyāḥ snānīyaṃ parikīrtitam | [KālPur, 54 33.1]
ghṛtapradīpo dīpeṣu praśastaḥ parikīrtitaḥ | [KālPur, 54 33.2]
puṣpāñjalitrayaṃ dadyānmūlamantreṇa śobhanam | [KālPur, 54 34.1]
dattvopacārānakhilānmadhye caitāḥ prapūjayet | [KālPur, 54 34.2]
kāmeśvarīṃ guptadurgāṃ vindhyakandaravāsinīm | [KālPur, 54 35.1]
koṭeśvarīṃ dīrghikākhyāṃ prakaṭīṃ bhuvaneśvarīm | [KālPur, 54 35.2]
ākāśagaṅgāṃ kāmākhyāṃ yadā dikkaravāsinīm | [KālPur, 54 36.1]
mātaṅgīṃ lalitāṃ durgāṃ bhairavīṃ siddhidāṃ tathā | [KālPur, 54 36.2]
balapramathinīṃ caṇḍīṃ caṇḍogrāṃ caṇḍanāyikām | [KālPur, 54 37.1]
ugrāṃ bhīmāṃ śivāṃ śāntāṃ jayantīṃ kālikāṃ tathā | [KālPur, 54 37.2]
maṅgalāṃ bhadrakālīṃ ca śivāṃ dhātrīṃ kapālinīm | [KālPur, 54 38.1]
svāhāṃ svadhāmaparṇāṃ ca pañcapuṣkariṇīṃ tathā | [KālPur, 54 38.2]
damanīṃ sarvabhūtānāṃ manaḥprotsāhakāriṇīm | [KālPur, 54 39.1]
damanīṃ sarvabhūtānāṃ catuḥṣaṣṭiṃ ca yoginīḥ | [KālPur, 54 39.2]
etāḥ sampūjya madhye tu mantreṇāṅgāni pūjayet | [KālPur, 54 40.1]
hṛcchirastu śikhāvarmanetrabāhupadāni ca | [KālPur, 54 40.2]
mūlamantrādyakṣaraistu tribhirādyaṅgapūjanam | [KālPur, 54 41.1]
ekaikaṃ vardhayet paścānmantrāṇyaṅgaughapūjane | [KālPur, 54 41.2]
siddhasūtraṃ ca khaḍgaṃ ca khaḍgamantreṇa pūjayet | [KālPur, 54 42.1]
tato'ṣṭapatramadhye tu pūjayedaṣṭayoginīḥ | [KālPur, 54 42.2]
śailaputrīṃ caṇḍaghaṇṭāṃ skandamātarameva ca | [KālPur, 54 43.1]
kālarātriṃ ca pūrvādicaturdikṣu prapūjayet | [KālPur, 54 43.2]
caṇḍikāmatha kūṣmāṇḍīṃ tathā kātyāyanīṃ śubhām | [KālPur, 54 44.1]
mahāgaurīṃ cāgnikoṇe nairṛtyādiṣu pūjayet | [KālPur, 54 44.2]
mahāmāyāṃ kṣamasveti mūlamantreṇa cāṣṭadhā | [KālPur, 54 45.1]
pūjayet padmamadhye tu balidānaṃ tataḥ param | [KālPur, 54 45.2]
evaṃ yadā kalpavidhānamānaiḥ sampūjyate bhairava kāmadevī | [KālPur, 54 46.1]
tadā svayaṃ maṇḍalametya deyaṃ gṛhṇāti kāmaṃ ca dadāti samyak | [KālPur, 54 46.2]
{KālPur, 55}
śrībhagavānuvāca | [KālPur, 55 1.1]
balidānaṃ tataḥ paścātkuryād devyāḥ pramodakam | [KālPur, 55 1.2]
modakair gajavaktraṃ ca haviṣā toṣayedravim | [KālPur, 55 1.3]
tauryatrikaiśca niyamaiḥ śaṃkaraṃ toṣayeddharim | [KālPur, 55 2.1]
caṇḍikāṃ balidānena toṣayet sādhakaḥ sadā | [KālPur, 55 2.2]
pakṣiṇaḥ kacchapā grāhāśchāgalāśca varāhakāḥ | [KālPur, 55 3.1]
mahiṣo godhikā śoṣā tathā navavidhā mṛgāḥ | [KālPur, 55 3.2]
cāmaraḥ kṛṣṇasāraśca śaśaḥ pañcānanastathā | [KālPur, 55 4.1]
matsyāḥ svagātrarudhiraiścāṣṭadhā balayo mahāḥ | [KālPur, 55 4.2]
abhāve ca tathaivaiṣāṃ kadāciddhayahastinau | [KālPur, 55 5.1]
chāgalāḥ śarabhāścaiva naraścaiva yathākramāt | [KālPur, 55 5.2]
balirmahābaliriti balayaḥ parikīrtitāḥ | [KālPur, 55 6.1]
snāpayitvā baliṃ tatra puṣpacandanadhūpakaiḥ | [KālPur, 55 6.2]
pūjayet sādhako devīṃ balimantrairmuhur muhuḥ | [KālPur, 55 7.1]
uttarābhimukho bhūtvā baliṃ pūrvamukhaṃ tathā | [KālPur, 55 7.2]
nirīkṣya sādhakaḥ paścādimaṃ mantramudīrayet | [KālPur, 55 8.1]
varastvaṃ balirūpeṇa mama bhāgyādupasthitaḥ | [KālPur, 55 8.2]
praṇamāmi tataḥ sarvarūpiṇaṃ balarūpiṇam | [KālPur, 55 9.1]
caṇḍikā prītidānena dāturāpadvināśanaḥ | [KālPur, 55 9.2]
vaiṣṇavībalirūpāya bale tubhyaṃ namo namaḥ | [KālPur, 55 10.1]
yajñārthe paśavaḥ sṛṣṭāḥ svayameva svayambhuvā | [KālPur, 55 10.2]
atastvāṃ ghātayāmyadya tasmād yajñe vadho'vadhaḥ | [KālPur, 55 11.1]
oṃ aiṃ hīṃ śrīṃ iti mantreṇa taṃ baliṃ kāmarūpiṇam | [KālPur, 55 11.2]
cintayitvā nyasetpuṣpaṃ mūrdhni tasya ca bhairava | [KālPur, 55 12.1]
tato devīṃ samuddiśya kāmamuddiśya cātmanaḥ | [KālPur, 55 12.2]
abhiṣicya baliṃ paścāt karavālaṃ prapūjayet | [KālPur, 55 13.1]
rasanā tvaṃ caṇḍikāyāṃ suralokaprasādhaka | [KālPur, 55 13.2]
aiṃ hrīṃ śrīṃ iti mantreṇa dhyātvā khaḍgaṃ prapūjayet | [KālPur, 55 14.1]
kṛṣṇaṃ pinākapāṇiṃ ca kālarātrisvarūpiṇam | [KālPur, 55 14.2]
ugraṃ raktāsyanayanaṃ raktamālyānulepanam | [KālPur, 55 15.1]
raktāmbaradharaṃ caikaṃ pāśahastaṃ kuṭumbinam | [KālPur, 55 15.2]
pīyamānaṃ ca rudhiraṃ bhuñjānaṃ kravyasaṃhatim | [KālPur, 55 16.1]
asirviśasanaḥ khaḍgastīkṣṇadhāro durāsadaḥ | [KālPur, 55 16.2]
śrīgarvo vijayaścaiva dharmapāla namo'stu te | [KālPur, 55 17.1]
pūjayitvā tataḥ khaḍgam oṃ āṃ hrīṃ phaḍitimantrakaiḥ | [KālPur, 55 17.2]
gṛhītvā vimalaṃ khaḍgaṃ chedayed balimuttamam | [KālPur, 55 18.1]
tato balīnāṃ rudhiraṃ toyasaindhavasatphalaiḥ | [KālPur, 55 18.2]
madhubhirgandhapuṣpaiśca adhivāsya prayatnataḥ | [KālPur, 55 19.1]
oṃ aiṃ hrīṃ śrīṃ kauśikīti rudhiraṃ dāpayāmi te | [KālPur, 55 19.2]
sthāne niyojayedraktaṃ śiraśca sapradīpakam | [KālPur, 55 20.1]
evaṃ dattvā baliṃ pūrṇaṃ phalaṃ prāpnoti sādhakaḥ | [KālPur, 55 20.2]
hīnaṃ syāddhīnatāmūlaṃ niṣphalaṃ syād viparyayāt | [KālPur, 55 21.1]
balidāne tu durgāyā anyatrāpi vidhiḥ sadā | [KālPur, 55 21.2]
ayameva prayoktavyaḥ sadbhirvetālabhairavau | [KālPur, 55 22.1]
japaṃ samārabhetpaścātpūrvavaddhyānam āsthitaḥ | [KālPur, 55 22.2]
hastena srajamādāya cintayenmanasā śivām | [KālPur, 55 23.1]
cintayitvā guruṃ mūrdhni yathā varṇādikaṃ bhavet | [KālPur, 55 23.2]
mantraṃ ca kaṇṭhato dhyātvā sitavarṇaṃ hiraṇmayam | [KālPur, 55 24.1]
mahāmāyāṃ ca hṛdaye ātmānaṃ gurupādayoḥ | [KālPur, 55 24.2]
ācakṣeta tataḥ paścād gurormantrasya cātmanaḥ | [KālPur, 55 25.1]
devyāścāpyekatāṃ dhyātvā suṣumnāvartmanā tataḥ | [KālPur, 55 25.2]
tattvasvarūpamekaṃ tu ṣaṭcakraṃ pratilambayet | [KālPur, 55 26.1]
ṣaṭcakre'pi mahāmāyāṃ kṣaṇaṃ dhyātvā prayatnataḥ | [KālPur, 55 26.2]
lambayenmūlamātreṇa vādiṣoḍaśacakrakam | [KālPur, 55 27.1]
ādiṣoḍaśacakrasthāṃ sādhakānandakāriṇīm | [KālPur, 55 27.2]
cintayan sādhako devīṃ japakarma samārabhet | [KālPur, 55 28.1]
bhruvorupari nāḍīnāṃ trayāṇāṃ prānta ucyate | [KālPur, 55 28.2]
tatprāntaṃ tripathasthānaṃ ṣaṭkoṇaṃ caturaṅgulam | [KālPur, 55 29.1]
raktavarṇaṃ tu yogajñairājñācakramitīryate | [KālPur, 55 29.2]
kaṇṭhe trayāṇāṃ nāḍīnāṃ veṣṭanaṃ vidyate nṛṇām | [KālPur, 55 30.1]
supumneḍāpiṅgalānāṃ ṣaṭkoṇaṃ tatṣaḍaṅgulam | [KālPur, 55 30.2]
tat ṣaṭcakramiti proktaṃ śuklaṃ kaṇṭhasya madhyagam | [KālPur, 55 31.1]
trayāṇāmatha nāḍīnāṃ hṛdaye caikatā bhavet | [KālPur, 55 31.2]
tatsthānaṃ ṣoḍaśāraṃ syāt saptāṅgulapramāṇataḥ | [KālPur, 55 32.1]
tatprayuktaṃ tu yogajñairādiṣoḍaśacakrakam | [KālPur, 55 32.2]
dhyānānāmatha mantrāṇāṃ cintanasya japasya ca | [KālPur, 55 33.1]
yasmād ādyaṃ tu hṛdayaṃ tasmādādīti gadyate | [KālPur, 55 33.2]
japādau pūjayenmālāṃ toyairabhyukṣya yatnataḥ | [KālPur, 55 34.1]
nidhāya maṇḍalasyāntaḥ savyahastagatāṃ ca vā | [KālPur, 55 34.2]
oṃ māle māle mahāmāye sarvaśaktisvarūpiṇi | [KālPur, 55 35.1]
caturvargastvayi nyastas tasmānme siddhidā bhava | [KālPur, 55 35.2]
pūjayitvā tato mālāṃ gṛhṇīyād dakṣiṇe kare | [KālPur, 55 36.1]
madhyamāyā madhyabhāge varjayitvātha tarjanīm | [KālPur, 55 36.2]
anāmikākaniṣṭhābhyāṃ yutāyā namrabhāgataḥ | [KālPur, 55 37.1]
sthāpayitvā tatra mālāmaṅguṣṭhāgreṇa tadgatam | [KālPur, 55 37.2]
pratyekaṃ bījamādāya japyādardhena bhairava | [KālPur, 55 38.1]
prativāraṃ paṭhenmantraṃ śanairoṣṭhaṃ ca cālayet | [KālPur, 55 38.2]
mālābījaṃ tu japtavyaṃ spṛśennahi parasparam | [KālPur, 55 39.1]
pūrvajāpaprayuktena naivāṅguṣṭhena bhairava | [KālPur, 55 39.2]
pūrvabījaṃ japan yastu parabījaṃ ca saṃspṛśet | [KālPur, 55 40.1]
aṃguṣṭhena bhavet tasya niṣphalastasya tajjapaḥ | [KālPur, 55 40.2]
mālāṃ svahṛdayāsanne dhṛtvā dakṣiṇapāṇinā | [KālPur, 55 41.1]
devīṃ vicintayan japyaṃ kuryād vāmena na spṛśet | [KālPur, 55 41.2]
sphaṭikendrākṣarudrākṣaiḥ putrañjīvasamudbhavaiḥ | [KālPur, 55 42.1]
suvarṇamaṇibhiḥ samyak pravālairathavābjajaiḥ | [KālPur, 55 42.2]
akṣamālā tu kartavyā devīprītikarī parā | [KālPur, 55 43.1]
japedupāṃśu satataṃ kuśagranthyātha pāṇinā | [KālPur, 55 43.2]
mālābījeṣu sarveṣu rudrākṣo matpriyāpriyaḥ | [KālPur, 55 44.1]
rudraprītikarī yasmāt tena rudrākṣarocanī | [KālPur, 55 44.2]
pravālairathavā kuryādaṣṭāviṃśatibījakaiḥ | [KālPur, 55 45.1]
pañcapañcāśatā vāpi na nyūnairadhikaiśca vā | [KālPur, 55 45.2]
rudrākṣairyadi japyeta indrākṣaiḥ sphaṭikaistathā | [KālPur, 55 46.1]
nānyaṃ madhye prayoktavyaṃ putrañjīvādikaṃ ca yat | [KālPur, 55 46.2]
yadyanyat tu prayujyeta mālāyāṃ japakarmaṇi | [KālPur, 55 47.1]
tasya kāmaṃ ca mokṣaṃ ca dadāti na priyaṃkarī | [KālPur, 55 47.2]
miśrībhāvaṃ tato yāti cāṇḍālaiḥ pāpakarmabhiḥ | [KālPur, 55 48.1]
janmāntare jāyate sa vedavedāṅgapāragaḥ | [KālPur, 55 48.2]
eko merustatra deyaḥ sarvebhyaḥ sthūlasambhavaḥ | [KālPur, 55 49.1]
ādyaṃ sthūlaṃ tatastasmānnyūnaṃ nyūnataraṃ tathā | [KālPur, 55 49.2]
vinyaset kramatas tasmāt sarpākārā hi sā yataḥ | [KālPur, 55 50.1]
brahmagranthiyutaṃ kuryāt pratibījaṃ yathāsthitam | [KālPur, 55 50.2]
athavā granthirahitaṃ dṛḍharajjusamanvitam | [KālPur, 55 51.1]
dvirāvṛtyātha madhyena cārdhavṛtyāntadeśataḥ | [KālPur, 55 51.2]
granthiḥ pradakṣiṇāvartaḥ sa brahmagranthisaṃjñakaḥ | [KālPur, 55 52.1]
ātmanā yojayenmālāṃ nāmantro yojayennaraḥ | [KālPur, 55 52.2]
dṛḍhaṃ sūtraṃ niyuñjīta jape truṭyati no yathā | [KālPur, 55 53.1]
yathā hastānna cyaveta japataḥ srak tamācaret | [KālPur, 55 53.2]
hastacyutāyāṃ vighnaṃ syācchinnāyāṃ maraṇaṃ bhavet | [KālPur, 55 54.1]
evaṃ yaḥ kurute mālāṃ japaṃ ca japakovidaḥ | [KālPur, 55 54.2]
sa prāpnotīpsitaṃ kāmaṃ hīne syāttu viparyayaḥ | [KālPur, 55 55.1]
anyatrāpi japenmālāṃ japyaṃ devamanoharam | [KālPur, 55 55.2]
tādṛśaḥ sādhakaḥ kuryānnānyathā tu kadācana | [KālPur, 55 56.1]
yathāśakti japaṃ kuryāt saṃkhyayaiva prayatnataḥ | [KālPur, 55 56.2]
asaṃkhyātaṃ ca yajjaptaṃ tasya tanniṣphalaṃ bhavet | [KālPur, 55 57.1]
japtvā mālāṃ śirodeśe prāṃśusthāne'tha vā nyaset | [KālPur, 55 57.2]
stutipāṭhaṃ tataḥ kuryādiṣṭaṃ kāmaṃ nivedya ca | [KālPur, 55 58.1]
stutiścāpi mahāmantraṃ sādhanaṃ sarvakarmaṇām | [KālPur, 55 58.2]
vakṣye yuvāṃ mahābhāgau sarvasiddhipradāyakam | [KālPur, 55 59.1]
sarvamaṅgalamaṅgalye śive sarvārthasādhike | [KālPur, 55 59.2]
śaraṇye tryambake gauri nārāyaṇi namo'stu te | [KālPur, 55 60.1]
saptadhāvartanaṃ kṛtvā stutimenāṃ ca sādhakaḥ | [KālPur, 55 60.2]
pañcapraṇāmān kṛtvātha aiṃ hrīṃ śrīṃ itimantrakaiḥ | [KālPur, 55 61.1]
anyeṣāṃ purataścaiva adhikaṃ vā yathecchayā | [KālPur, 55 61.2]
yonimudrāṃ tataḥ paścād darśayitvā visarjayet | [KālPur, 55 62.1]
dvau pāṇī prasṛtīkṛtya kṛtvā cottānamañjalim | [KālPur, 55 62.2]
aṃguṣṭhāgradvayaṃ nyasya kaniṣṭhāgradvayostataḥ | [KālPur, 55 63.1]
anāmikāyāṃ vāmasya tatkaniṣṭhāṃ puro nyaset | [KālPur, 55 63.2]
dakṣiṇasyānāmikāyāṃ kaniṣṭhāṃ dakṣiṇasya ca | [KālPur, 55 64.1]
anāmikāyāḥ pṛṣṭhe tu madhyame dve niveśayet | [KālPur, 55 64.2]
dve tarjanyau kaniṣṭhāgre tadagreṇaiva yojayet | [KālPur, 55 65.1]
yonimudrā samākhyātā devyāḥ prītikarī matā | [KālPur, 55 65.2]
trivāraṃ darśayet tāṃ tu mūlamantreṇa sādhakaḥ | [KālPur, 55 66.1]
tāṃ mudrāṃ śirasi nyasya maṇḍalaṃ vinyaset tataḥ | [KālPur, 55 66.2]
aiśānyām agrahastena dvārapadmavivarjitam | [KālPur, 55 67.1]
tatra natvā raktacaṇḍāṃ hrīṃ śrīṃ mantreṇa sādhakaḥ | [KālPur, 55 67.2]
raktacaṇḍāyai nama iti nirmālyaṃ tatra nikṣipet | [KālPur, 55 68.1]
udake tarumūle vā nirmālyaṃ tatra saṃtyajet | [KālPur, 55 68.2]
evaṃ yaḥ pūjayed devīṃ vidhānena śivāṃ naraḥ | [KālPur, 55 69.1]
so 'cireṇa labhetkāmān sarvān eva manogatān | [KālPur, 55 69.2]
ardhalakṣajapaṃ japtvā prathamaṃ caiva sādhakaḥ | [KālPur, 55 70.1]
puraścared viśeṣeṇa nānānaivedyavedanaiḥ | [KālPur, 55 70.2]
kuṇḍaṃ maṇḍalavatkṛtvā cāṣṭamyāṃ samupoṣitaḥ | [KālPur, 55 71.1]
navamyāṃ śuklapakṣasya rajobhiḥ pañcabhirnaraḥ | [KālPur, 55 71.2]
pūrvavanmaṇḍalaṃ kṛtvā gurupitrośca sannidhau | [KālPur, 55 72.1]
anenaiva vidhānena pūjayitvā tu caṇḍikām | [KālPur, 55 72.2]
sahitairbilvapatraiśca aṣṭottaraśatatrayam | [KālPur, 55 73.1]
tilairhomaṃ caret tasyāṃ sahasratritayaṃ japet | [KālPur, 55 73.2]
naivedyaṃ gandhapuṣpe ca vastraṃ dadyācca yatpriyam | [KālPur, 55 74.1]
pūrvoktaṃ cānyadapyasyai pradadyātpāyasaṃ tathā | [KālPur, 55 74.2]
pūjāvasāne deyaṃ syāt tajjātīyaṃ balitrayam | [KālPur, 55 75.1]
sindūraṃ svarṇaratnāni yadyat strīṇāṃ vibhūṣaṇam | [KālPur, 55 75.2]
nivedayed yathāśaktyā puṣpamālyaṃ ca bhūriśaḥ | [KālPur, 55 76.1]
mahāśaktuṃ saśālyannaṃ gavyavyañjanasaṃyutam | [KālPur, 55 76.2]
devyai navamyāṃ sampūrṇaṃ baliṃ dadyād ghṛtādibhiḥ | [KālPur, 55 77.1]
dakṣiṇāṃ gurave dadyātsuvarṇaṃ gāṃ tathā tilam | [KālPur, 55 77.2]
abhiśaptamaputraṃ ca sāvadyaṃ kitavaṃ tathā | [KālPur, 55 78.1]
kriyāhīnamakalpajñaṃ vāmanaṃ gurunindakam | [KālPur, 55 78.2]
sadā matsarasaṃyuktaṃ guruṃ mantreṣu varjayet | [KālPur, 55 79.1]
gururmantrasya mūlaṃ syānmūlaśuddhau tadudgatam | [KālPur, 55 79.2]
saphalaṃ jāyate yasmānmantraṃ yatnātparīkṣayet | [KālPur, 55 80.1]
śāṭhyāt krodhāttu mohādvā nāsanmatyā gurormukhāt | [KālPur, 55 80.2]
kalpeṣu dṛṣṭvā vā mantraṃ gṛhṇīyācchadmanātha vā | [KālPur, 55 81.1]
sa mantrasteyapāpena tāmisre narake naraḥ | [KālPur, 55 81.2]
manvantaratrayaṃ sthitvā pāpayoniṣu jāyate | [KālPur, 55 82.1]
śaṭhe krūre ca mūrkhe ca chadmakāriṇyabhaktike | [KālPur, 55 82.2]
mantraṃ na dūṣite dadyāt subījaṃ vipine tathā | [KālPur, 55 83.1]
lakṣeṇa sādhayet kāmaṃ puraścaraṇapūrvakam | [KālPur, 55 83.2]
pāpakṣayo bhaved yasmāt puraścaraṇakarmaṇā | [KālPur, 55 84.1]
lakṣadvayena mantrasya japena narasattamau | [KālPur, 55 84.2]
trisandhyāsu pratidinaṃ bījasaṃghātakena ca | [KālPur, 55 85.1]
kavirvāgmī paṇḍitaśca yaśasvī ca prajāyate | [KālPur, 55 85.2]
sādhakaḥ sādhakaśreṣṭha pūjāsthānaṃ tataḥ śṛṇu | [KālPur, 55 86.1]
yatra yatra naraḥ pūjāṃ nirjane kurute ca yaḥ | [KālPur, 55 86.2]
tasyādatte svayaṃ devī patraṃ puṣpaṃ phalaṃ jalam | [KālPur, 55 87.1]
śilā praśastā pūjāyāṃ sthaṇḍilaṃ nirjanaṃ tathā | [KālPur, 55 87.2]
japaścopāṃśu sarveṣāmuttamaḥ parikīrtitaḥ | [KālPur, 55 88.1]
aśucirna mahāmāyāṃ pūjayet tu kadācana | [KālPur, 55 88.2]
avaśyaṃ tu smarenmantraṃ yo'tibhaktiyuto naraḥ | [KālPur, 55 89.1]
dantarakte samutpanne smaraṇaṃ ca na vidyate | [KālPur, 55 89.2]
sarveṣāmeva mantrāṇāṃ smaraṇānnarakaṃ vrajet | [KālPur, 55 90.1]
jānūrdhve kṣataje jāte nityaṃ karma na cācaret | [KālPur, 55 90.2]
naimittikaṃ ca tadadhaḥ sravadrakto na cācaret | [KālPur, 55 91.1]
sūtake ca samutpanne kṣurakarmaṇi maithune | [KālPur, 55 91.2]
dhūmodgāre tathā vānte nityakarmāṇi saṃtyajet | [KālPur, 55 92.1]
dravye bhukte tvajīrṇe ca na vai bhuktvā ca kiṃcana | [KālPur, 55 92.2]
karma kuryānnaro nityaṃ sūtake mṛtake tathā | [KālPur, 55 93.1]
patraṃ puṣpaṃ ca tāmbūlaṃ bheṣajatvena kalpitam | [KālPur, 55 93.2]
kaṇādipippalyantaṃ ca phalaṃ bhuktvā na cācaret | [KālPur, 55 94.1]
jalasyāpi naraśreṣṭha bhojanād bheṣajādṛte | [KālPur, 55 94.2]
nityakriyā nivarteta saha naimittikaiḥ sadā | [KālPur, 55 95.1]
jalaukāṃ gūḍhapādaṃ ca kṛmigaṇḍūpadādikam | [KālPur, 55 95.2]
kāmāddhastena saṃspṛśya nityakarmāṇi saṃtyajet | [KālPur, 55 96.1]
viśeṣataḥ śivāpūjāṃ pramītapitṛko naraḥ | [KālPur, 55 96.2]
yāvad vatsaraparyantaṃ manasāpi na cācaret | [KālPur, 55 97.1]
mahāgurunipāte tu kāmyaṃ kiṃcinna cācaret | [KālPur, 55 97.2]
ārtvijyaṃ brahmayajñaṃ ca śrāddhaṃ devayajaṃ ca yat | [KālPur, 55 98.1]
gurumākṣipya vipraṃ ca prahṛtyaiva ca pāṇinā | [KālPur, 55 98.2]
na kuryānnityakarmāṇi retaḥpāte ca bhairava | [KālPur, 55 99.1]
āsanaṃ cārghyapātraṃ ca bhagnamāsādayennatu | [KālPur, 55 99.2]
ūṣare kṛmisaṃyukte sthāne mṛṣṭe'pi nārcayet | [KālPur, 55 100.1]
nīcair āsanamāsādya śuciḥ prayatamānasaḥ | [KālPur, 55 100.2]
arcayeccaṇḍikāṃ devīṃ devamanyaṃ ca bhairava | [KālPur, 55 101.1]
digvibhāge tu kauberīdik śivā prītidāyinī | [KālPur, 55 101.2]
tasmāttanmukha āsīnaḥ pūjayeccaṇḍikāṃ sadā | [KālPur, 55 102.1]
puṣpaṃ ca kṛmisaṃmiśraṃ viśīrṇaṃ bhagnamṛdgate | [KālPur, 55 102.2]
sakeśaṃ mūṣikoddhūtaṃ yatnena parivarjayet | [KālPur, 55 103.1]
yācitaṃ parakīyaṃ ca tathā paryuṣitaṃ ca yat | [KālPur, 55 103.2]
antyasṛṣṭaṃ padā spṛṣṭaṃ yatnena parivarjayet | [KālPur, 55 103.3]
idaṃ śivāyāḥ paramaṃ manoharaṃ karoti yo'nena tadīyapūjanam | [KālPur, 55 104.1]
sa vāñchitārthaṃ samavāpya caṇḍikāgṛhaṃ prayātā nacireṇa bhairava | [KālPur, 55 104.2]
{KālPur, 56}
śrībhagavānuvāca | [KālPur, 56 1.1]
asya mantrasya kavacaṃ śṛṇu vetālabhairava | [KālPur, 56 1.2]
vaiṣṇavītantrasaṃjñasya vaiṣṇavyāśca viśeṣataḥ | [KālPur, 56 1.3]
tatra mantrādyakṣaraṃ tu vāsudevasvarūpadhṛk | [KālPur, 56 2.1]
varṇo dvitīyo brahmaiva tṛtīyaścandraśekharaḥ | [KālPur, 56 2.2]
caturtho gajavaktraśca pañcamastu divākaraḥ | [KālPur, 56 3.1]
śaktiṃ svayaṃ pakāraśca mahāmāyā jaganmayī | [KālPur, 56 3.2]
yakārastu mahālakṣmīḥ śeṣavarṇaḥ sarasvatī | [KālPur, 56 4.1]
yoginīpūrvavarṇasya śailaputrī prakīrtitā | [KālPur, 56 4.2]
dvitīyasya tu varṇasya caṇḍikā yoginī matā | [KālPur, 56 5.1]
candraghaṇṭā tṛtīyasya kuṣmāṇḍī tatparasya ca | [KālPur, 56 5.2]
skandamātā takārasya paśya kātyāyanī svayam | [KālPur, 56 6.1]
kālarātriḥ saptamasya mahādevīti saṃsthitā | [KālPur, 56 6.2]
prathamaṃ varṇakavacaṃ yoginīkavacaṃ tathā | [KālPur, 56 7.1]
devaughakavacaṃ paścād devīdikkavacaṃ tathā | [KālPur, 56 7.2]
tatastu pārśvakavacaṃ dvitīyāntāvyayasya ca | [KālPur, 56 8.1]
kavacaṃ tu tataḥ paścāt ṣaḍvarṇaṃ kavacaṃ tathā | [KālPur, 56 8.2]
abhedyakavacaṃ ceti sarvatrāṇaparāyaṇam | [KālPur, 56 9.1]
imāni kavacānyaṣṭau yo jānāti narottamaḥ | [KālPur, 56 9.2]
so'hameva mahādevī devīrūpaśca śaktimān | [KālPur, 56 10.1]
asya vaiṣṇavītantrakavacasya nāradarṣir anuṣṭupchandaḥ | [KālPur, 56 10.2]
kātyāyanī devatā sarvakāmārthasādhane viniyogaḥ | [KālPur, 56 11.1]
aḥ pātu pūrvakāṣṭhāyāmāgneyyāṃ pātu kaḥ sadā | [KālPur, 56 11.2]
pātu co yamakāṣṭhāyāṃ do nairṛtyāṃ ca sarvadā | [KālPur, 56 12.1]
māṃ pātu to'sau pāścātye śaktir vāyavyadiggatā | [KālPur, 56 12.2]
yaḥ pātu māṃ cottarasyāmaiśānyāṃ yastathāvatu | [KālPur, 56 13.1]
mūrdhni rakṣatu māṃ so'sau bāhau māṃ dakṣiṇe tu kaḥ | [KālPur, 56 13.2]
māṃ vāmabāhau caḥ pātu hṛdi ṭo māṃ sadāvatu | [KālPur, 56 14.1]
taḥ pātu kaṇṭhadeśe māṃ kaṭyoḥ śaktistathāvatu | [KālPur, 56 14.2]
yaḥ pātu dakṣiṇe pāde ṣo māṃ vāmapāde tathā | [KālPur, 56 15.1]
śailaputrī tu pūrvasyāmāgneyyāṃ pātu caṇḍikā | [KālPur, 56 15.2]
candraghaṇṭā pātu yāmyāṃ yamabhītivivardhinī | [KālPur, 56 16.1]
nairṛtye tvatha kūṣmāṇḍī pātu māṃ jagatāṃ prasūḥ | [KālPur, 56 16.2]
skandamātā paścimāyāṃ māṃ rakṣatu sadaiva hi | [KālPur, 56 17.1]
kātyāyanī māṃ vāyavye pātu lokeśvarī sadā | [KālPur, 56 17.2]
kālarātrī tu kauberyāṃ sadā rakṣatu māṃ svayam | [KālPur, 56 18.1]
mahāgaurī tathaiśānyāṃ satataṃ pātu pāvanī | [KālPur, 56 18.2]
netrayorvāsudevo māṃ pātu nityaṃ sanātanaḥ | [KālPur, 56 19.1]
brahmā māṃ pātu vadane padmayonir ayonijaḥ | [KālPur, 56 19.2]
nāsābhāge rakṣatu māṃ sarvadā candraśekharaḥ | [KālPur, 56 20.1]
gajavaktraḥ stanayugme pātu nityaṃ harātmajaḥ | [KālPur, 56 20.2]
vāmadakṣiṇapāṇyormāṃ nityaṃ pātu divākaraḥ | [KālPur, 56 21.1]
mahāmāyā svayaṃ nābhau māṃ pātu parameśvarī | [KālPur, 56 21.2]
mahālakṣmīḥ pātu guhye jānunośca sarasvatī | [KālPur, 56 22.1]
mahāmāyā pūrvabhāge nityaṃ rakṣatu māṃ | [KālPur, 56 22.2]
agnijvālā tathāgneyyāṃ pāyānnityaṃ varāsinī | [KālPur, 56 23.1]
rudrāṇī pātu māṃ yāmyāṃ nairṛtyāṃ caṇḍanāyikā | [KālPur, 56 23.2]
ugracaṇḍā paścimāyāṃ pātu nityaṃ maheśvarī | [KālPur, 56 24.1]
pracaṇḍā pātu vāyavye kauberyāṃ ghorarūpiṇī | [KālPur, 56 24.2]
īśvarī ca tathaiśānyāṃ pātu nityaṃ sanātanī | [KālPur, 56 25.1]
ūrdhvaṃ pātu mahāmāyā pātvadhaḥ parameśvarī | [KālPur, 56 25.2]
agrataḥ pātu māmugrā pṛṣṭhato vaiṣṇavī tathā | [KālPur, 56 26.1]
brahmāṇī dakṣiṇe pārśve nityaṃ rakṣatu śobhanā | [KālPur, 56 26.2]
māheśvarī vāmapārśve nityaṃ pāyād vṛṣadhvajā | [KālPur, 56 27.1]
kaumārī parvate pātu vārāhī salile ca mām | [KālPur, 56 27.2]
nārasiṃhī daṃṣṭribhaye pātu māṃ vipineṣu ca | [KālPur, 56 28.1]
aindrī māṃ pātu cākāśe tathā sarvajale sthale | [KālPur, 56 28.2]
setuḥ sarvāṅgulīḥ pātu devādiḥ pātu karṇayoḥ | [KālPur, 56 29.1]
devāntaścibuke pātu pārśvayoḥ śaktipañcamaḥ | [KālPur, 56 29.2]
hā pātu māṃ tathaivorvormāyā rakṣatu jaṅghayoḥ | [KālPur, 56 30.1]
sarvendriyāṇi yaḥ pātu romakūpeṣu sarvadā | [KālPur, 56 30.2]
tvaci māṃ vai sadā pātu māṃ śambhuḥ pātu sarvadā | [KālPur, 56 31.1]
nakhadantakaroṣṭhapādau rāṃ māṃ pātu sadaiva hi | [KālPur, 56 31.2]
devādiḥ pātu māṃ vastau devāntaḥ stanakakṣayoḥ | [KālPur, 56 32.1]
etadādau tu yaḥ seturbāhye māṃ pātu dehataḥ | [KālPur, 56 32.2]
ājñācakre suṣumnāyāṃ ṣaṭcakre hṛdi sandhiṣu | [KālPur, 56 33.1]
ādiṣoḍaśacakre ca lalāṭākāśa eva ca | [KālPur, 56 33.2]
vaiṣṇavī tantramantro māṃ nityaṃ rakṣaṃśca tiṣṭhatu | [KālPur, 56 34.1]
karṇanāḍīṣu sarvāsu pārśvakakṣaśikhāsu ca | [KālPur, 56 34.2]
rudhirasnāyumajjāsu mastiṣkeṣu ca parvasu | [KālPur, 56 35.1]
dvitīyāṣṭākṣaro mantraḥ kavacaṃ pātu sarvataḥ | [KālPur, 56 35.2]
reto vāyau nābhirandhre pṛṣṭhasandhiṣu sarvataḥ | [KālPur, 56 36.1]
ṣaḍakṣarastṛtīyo 'yaṃ mantro māṃ pātu sarvadā | [KālPur, 56 36.2]
nāsārandhre mahāmāyā kaṇṭharandhre tu vaiṣṇavī | [KālPur, 56 37.1]
sarvasandhiṣu māṃ pātu durgā durgārtihāriṇī | [KālPur, 56 37.2]
śrotrayor hūṃ phaḍityevaṃ nityaṃ rakṣatu kālikā | [KālPur, 56 38.1]
netrabījatrayaṃ netre sadā tiṣṭhatu rakṣitum | [KālPur, 56 38.2]
oṃ aiṃ hrīṃ hrauṃ nāsikāyāṃ rakṣantī cāstu caṇḍikā | [KālPur, 56 39.1]
oṃ hrīṃ hūṃ māṃ sadā tārā jihvāmūle tu tiṣṭhatu | [KālPur, 56 39.2]
hṛdi tiṣṭhatu me seturjñānaṃ rakṣitum uttamam | [KālPur, 56 40.1]
oṃ kṣauṃ phaṭ ca mahāmāyā pātu māṃ sarvataḥ sadā | [KālPur, 56 40.2]
oṃ yuṃ saḥ prāṇān kauśikī māṃ prāṇānrakṣatu rakṣikā | [KālPur, 56 41.1]
hrīṃ hūṃ sauṃ bhargadayitā dehaśūnyeṣu pātu mām | [KālPur, 56 41.2]
oṃ namaḥ sadā śailaputrī sarvān rogān pramṛjyatām | [KālPur, 56 42.1]
oṃ hrīṃ saḥ spheṃ kṣaḥ phaḍastrāya siṃhavyāghrabhayādraṇāt | [KālPur, 56 42.2]
śivadūtī pātu nityaṃ hrīṃ sarvāstreṣu tiṣṭhatu | [KālPur, 56 43.1]
oṃ hāṃ hīṃ saścaṇḍaghaṇṭā karṇacchidreṣu pātu mām | [KālPur, 56 43.2]
oṃ krīṃ saḥ kāmeśvarī kāmānabhitiṣṭhatu rakṣatu | [KālPur, 56 44.1]
oṃ āṃ hūṃ phaḍugracaṇḍā ripūn vighnān vimardatām | [KālPur, 56 44.2]
oṃ aṃ śūlātpātu nityaṃ vaiṣṇavī jagadīśvarī | [KālPur, 56 45.1]
oṃ kaṃ brahmāṇī pātu cakrāt ca rudrāṇī tu śaktitaḥ | [KālPur, 56 45.2]
oṃ ṭaṃ kaumārī pātu vajrāttaṃ vārāhī tu kāṇḍataḥ | [KālPur, 56 46.1]
oṃ paṃ pātu nārasiṃhī māṃ kravyādebhyastathāstrataḥ | [KālPur, 56 46.2]
śastrāstrebhyaḥ samastebhyo yantrebhyo'niṣṭamantrataḥ | [KālPur, 56 47.1]
caṇḍikā māṃ sadā pātu yaṃ saṃ devyai namo namaḥ | [KālPur, 56 47.2]
viśvāsaghātakebhyo māmaindrī rakṣatu manmanaḥ | [KālPur, 56 47.3]
oṃ namo mahāmāyāyai oṃ vaiṣṇavyai namo namaḥ | [KālPur, 56 48.1]
rakṣa māṃ sarvabhūtebhyaḥ sarvatra parameśvari | [KālPur, 56 48.2]
ādhāre vāyumārge hṛdi kamaladale candravat smerasūrye vastau vahnau samiddhe viśatu varadayā mantramaṣṭākṣaraṃ tat | [KālPur, 56 49.1]
yadbrahmā mūrdhni dhatte harir avati gale candracūḍo hṛdisthaṃ taṃ māṃ pātu pradhānaṃ nikhilamatiśayaṃ padmagarbhābhabījam | [KālPur, 56 49.2]
ādyāḥ śeṣāḥ svaraughair mamayavalavarair asvareṇāpi yuktaiḥ sānusvārāvisargair hariharaviditaṃ yatsahasraṃ ca sāṣṭam | [KālPur, 56 50.1]
mantrāṇāṃ setubandhaṃ nivasati satataṃ vaiṣṇavītantramantre tanmāṃ pāyātpavitraṃ paramaparamajaṃ bhūtalavyomabhāge | [KālPur, 56 50.2]
aṅgānyaṣṭau tathāṣṭau vasava iha tathaivāṣṭamūrtir dalāni proktānyaṣṭau tathāṣṭau madhumatiracitāḥ siddhayo 'ṣṭau tathaiva | [KālPur, 56 51.1]
aṣṭāvaṣṭāṣṭasaṃkhyā jagati ratikalāḥ kṣiprakāṣṭhāṅgayogā mayyaṣṭāvakṣarāṇi kṣaratu na hi gaṇo yaddhṛdo yastvamūṣām | [KālPur, 56 51.2]
iyi tatkavacaṃ proktaṃ dharmakāmārthasādhanam | [KālPur, 56 52.1]
idaṃ rahasyaṃ paramamidaṃ sarvārthasādhakam | [KālPur, 56 52.2]
yaḥ sakṛcchṛṇuyādetat kavacaṃ mayakoditam | [KālPur, 56 53.1]
sa sarvāṃllabhate kāmān paratra śivarūpatām | [KālPur, 56 53.2]
sakṛd yastu paṭhedetat kavacaṃ mayakoditam | [KālPur, 56 54.1]
sa sarvayajñasya phalaṃ labhate nātra saṃśayaḥ | [KālPur, 56 54.2]
saṃgrāmeṣu jayecchatruṃ mātaṅgāniva keśarī | [KālPur, 56 55.1]
dahettṛṇaṃ yathā vahnistathā śatruṃ dahet sadā | [KālPur, 56 55.2]
nāstrāṇi tasya śastrāṇi śarīre praviśanti vai | [KālPur, 56 56.1]
na tasya jāyate vyādhirna ca duḥkhaṃ kadācana | [KālPur, 56 56.2]
guṭikāñjanapātālapādaleparasāñjanam | [KālPur, 56 57.1]
uccāṭanādyāstāḥ sarvāḥ prasīdanti ca siddhayaḥ | [KālPur, 56 57.2]
vāyor iva matistasya bhaved anyair avāritā | [KālPur, 56 58.1]
dīrghāyuḥ kāmabhogī ca dhanavānabhijāyate | [KālPur, 56 58.2]
aṣṭamyāṃ saṃyato bhūtvā navamyāṃ vidhivacchivām | [KālPur, 56 59.1]
pūjayitvā vidhānena vicintya manasā śivām | [KālPur, 56 59.2]
yo nyaset kavacaṃ dehe tasya puṇyaphalaṃ śṛṇu | [KālPur, 56 60.1]
jitavyādhiḥ śatāyuśca rūpavān guṇavān sadā | [KālPur, 56 60.2]
dhanaratnaughasampūrṇo vidyāvān sa ca jāyate | [KālPur, 56 61.1]
nāgnirdahati tatkāyaṃ nāpaḥ saṃkledayanti ca | [KālPur, 56 61.2]
na śoṣayati taṃ vāyuḥ kravyāt taṃ na hinasti ca | [KālPur, 56 62.1]
śastrāṇi nainaṃ chindanti na tāpayati bhāskaraḥ | [KālPur, 56 62.2]
na tasya jāyate vighno nāsti tasya ca saṃjvaraḥ | [KālPur, 56 63.1]
vetālāśca piśācāśca rākṣasā gaṇanāyakāḥ | [KālPur, 56 63.2]
sarve tasya vaśaṃ yānti bhūtagrāmāścaturvidhāḥ | [KālPur, 56 64.1]
nityaṃ paṭhati yo bhaktyā kavacaṃ haranirmitam | [KālPur, 56 64.2]
so'hameva mahādevo mahāmāyā ca mātṛkā | [KālPur, 56 65.1]
dharmārthakāmamokṣāśca tasya nityaṃ kare sthitāḥ | [KālPur, 56 65.2]
anyasya varadaḥ so 'rthairnityaṃ bhavati paṇḍitaḥ | [KālPur, 56 66.1]
kavitvaṃ satyavāditvaṃ satataṃ tasya jāyate | [KālPur, 56 66.2]
vadecchlokasahasrāṇi bhavecchrutidharastathā | [KālPur, 56 67.1]
likhitaṃ yasya gehe tu kavacaṃ bhairavasthitam | [KālPur, 56 67.2]
na tasya durgatiḥ kvāpi jāyate tasya dūṣaṇam | [KālPur, 56 68.1]
grahāśca sarve tuṣyanti vaśaṃ gacchanti bhūmipāḥ | [KālPur, 56 68.2]
