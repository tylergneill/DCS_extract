{DhanV, 1}
śrīgaṇeśagīrbhyāṃ namaḥ | [DhanV, 1 1.1]
lambodaraṃ mahākāyaṃ lambauṣṭhaṃ gajakarṇakam | [DhanV, 1 1.2]
vighnaghnaṃ pārvvatīputraṃ namāmi gaṇanāyakam | [DhanV, 1 1.3]
vinā śastradharaṃ nānyo dhanurvvedasya pāragaḥ | [DhanV, 1 2.1]
ataḥ svapne niśi prāpte śivatattvavicāraṇam | [DhanV, 1 2.2]
ataḥ mandehadolāyāṃ ropaṇīyaṃ na mānasam | [DhanV, 1 3.1]
granthe 'smin cāpacaturair vīracintāmaṇau kvacit | [DhanV, 1 3.2]
yasyābhyāse prasādena niṣpadyante dhanurdharāḥ | [DhanV, 1 4.1]
jetāraḥ parasainyānāṃ tasyābhyāso vidhīyatām | [DhanV, 1 4.2]
eko'pi yatra nagare prasiddhaḥ syāddhanurddharaḥ | [DhanV, 1 5.1]
tato yāntyarayo dūraṃ mṛgāḥ siṃhagṛhādiva | [DhanV, 1 5.2]
ācāryyeṇa dhanurdeyaṃ brāhmaṇena parīkṣite | [DhanV, 1 6.1]
śaṭhe dhūrtte kṛtaghne ca mandabuddhau na dīyate | [DhanV, 1 6.2]
brāhmaṇāya dhanurdeyaṃ khaḍgaṃ vai kṣatriyāya ca | [DhanV, 1 7.1]
vaiśyāya dāpayetkuntaṃ gadāṃ śūdrāya dāpayet | [DhanV, 1 7.2]
dhanuścakraṃ tu kuntaṃ ca khaḍgaṃ ca churikāṃ gadām | [DhanV, 1 8.1]
saptamaṃ bāhūyuddhaṃ syādevaṃ yuddhāni saptadhā | [DhanV, 1 8.2]
ācāryyaḥ saptayuddhaiḥ syāccaturbhirbhārgavastathā | [DhanV, 1 9.1]
dvābhyāṃ caiva bhavedyoddhā ekena gaṇako bhavet | [DhanV, 1 9.2]
hastaḥ punarvasuḥ puṣyo rohiṇī cottarātrayam | [DhanV, 1 10.1]
anurādhāśvinī caiva revatī daśamī tathā | [DhanV, 1 10.2]
janmasthe ca tṛtīye ca ṣaṣṭhe vai saptame tathā | [DhanV, 1 11.1]
daśamaikādaśe candre sarvakarmāṇi kārayet | [DhanV, 1 11.2]
tṛtīyā pañcamī caiva saptamī navamī tathā | [DhanV, 1 12.1]
trayodaśī dvādaśī ca tithayaśca śubhā matāḥ | [DhanV, 1 12.2]
sūryavāraḥ śukravāro guruvārastathaiva ca | [DhanV, 1 13.1]
etad vāratrayaṃ dhanyaṃ prārambhe śastrakarmaṇi | [DhanV, 1 13.2]
ebhir dinaiśca śiṣyāya guruḥśastrāṇi dāpayet | [DhanV, 1 14.1]
saṃtarpya dānahomābhyāṃ surān śāstravidhānataḥ | [DhanV, 1 14.2]
brāhmaṇān bhojayettatra kumārīścāpyanekaśaḥ | [DhanV, 1 15.1]
tāpasānarcayedbhaktyā ye cānye śivayoginaḥ | [DhanV, 1 15.2]
annapānādibhiścaiva vastrālaṅkārabhūṣaṇaiḥ | [DhanV, 1 16.1]
gandhamālyair vicitraiśca guruṃ tatra prapūjayet | [DhanV, 1 16.2]
kṛtopavāsaḥ śiṣyastu kṛtāñjaliparigrahaḥ | [DhanV, 1 17.1]
baddhvāñjalipuṭastatra yācayedguruto dhanuḥ | [DhanV, 1 17.2]
aṅganyāsas tataḥ kāryaḥ śivoktaḥ siddhim icchatā | [DhanV, 1 18.1]
ācāryyeṇa ca śiṣyasya pāpaghno vighnanāśanaḥ | [DhanV, 1 18.2]
śikhāsthāne nyasedīśaṃ bāhuyugme ca keśavam | [DhanV, 1 19.1]
brahmāṇaṃ nābhimadhye tu jaṅghayośca gaṇādhipam | [DhanV, 1 19.2]
aṅganyāse ca mantraḥ | [DhanV, 1 19.3]
oṃ hauṃ śikhāmadhye śaṅkarāya namaḥ | [DhanV, 1 19.4]
oṃ hauṃ bāhvoḥ keśavāya namaḥ | [DhanV, 1 19.5]
oṃ hauṃ nābhimadhye brahmaṇe namaḥ | [DhanV, 1 19.6]
oṃ hauṃ jaṅghayorgaṇapataye namaḥ | [DhanV, 1 19.7]
īdṛśaṃ kārayennyāsaṃ yena śreyo bhaviṣyati | [DhanV, 1 20.1]
anye'pi duṣṭasattvāśca na hiṃsanti kadācana | [DhanV, 1 20.2]
śiṣyāya mānuṣaṃ cāpaṃ dhanurvvedābhimantritam | [DhanV, 1 21.1]
kāṇḍātkāṇḍeti mantreṇa dadyādvedavidhānataḥ | [DhanV, 1 21.2]
prathamaṃ puṣpavedhaṃ ca phalahīnena patriṇā | [DhanV, 1 22.1]
tataḥ phalayutenaiva matsyavedhaṃ ca kārayet | [DhanV, 1 22.2]
māṃsavedhaṃ tataḥ kuryādevaṃ vedho bhavettridhā | [DhanV, 1 23.1]
pūrvavedhaiḥ kṛtāḥ puṃsā śarāḥ syuḥ sarvasādhakāḥ | [DhanV, 1 23.2]
vedhane caivamākṛṣya śarapāto yadā bhavet | [DhanV, 1 24.1]
pūrvadigbhāgam āśritya sadā syādvijayī sukhī | [DhanV, 1 24.2]
dakṣiṇe kalaho ghoro videśagamanaṃ punaḥ | [DhanV, 1 25.1]
paścime dhanadhānyaṃ ca sarvaṃ caivottare bhavet | [DhanV, 1 25.2]
aiśānyāṃ pātanaṃ duṣṭaṃ vidiśo'nyāśca śobhanāḥ | [DhanV, 1 26.1]
sarvapuṣṭikarāścaiva siddhidāḥ śastrakarmaṇi | [DhanV, 1 26.2]
evaṃ vedhatrayaṃ kṛtvā śaṅkhadundubhinisvanaiḥ | [DhanV, 1 27.1]
tataḥ praṇamya gurave dhanurbāṇān nivedayet | [DhanV, 1 27.2]
prathamaṃ pauruṣaṃ cāpaṃ yuddhacāpaṃ dvitīyakam | [DhanV, 1 28.1]
nijabāhubalonmānaṃ kiṃcidūnaṃ śubhaṃ bhavet | [DhanV, 1 28.2]
varaṃ prāṇādhiko dhanvī natu prāṇādhikaṃ dhanuḥ | [DhanV, 1 29.1]
dhanuṣā pīḍyamānastu dhanvī lakṣyaṃ na paśyati | [DhanV, 1 29.2]
ato nijabalonmānaṃ dhanuḥ syācchubhakārakam | [DhanV, 1 30.1]
devānāmuttamaṃ cāpaṃ tato nyūnaṃ ca mānavam | [DhanV, 1 30.2]
sārddhapañcamahastantu śreṣṭhaṃ cāpaṃ prakīrtitam | [DhanV, 1 31.1]
tad vijñeyaṃ dhanur divyaṃ śaṅkareṇa dhṛtaṃ purā | [DhanV, 1 31.2]
tasmāt paraśurāmeṇa tato droṇena dhīmatā | [DhanV, 1 32.1]
droṇādgṛhītaṃ pārthena tataḥ sātyakinā dhṛtam | [DhanV, 1 32.2]
kṛtayuge mahādevaḥ tretāyāṃ caiva bhārgavaḥ | [DhanV, 1 33.1]
dvāpare droṇavipraśca daivaṃ cāpamadhārayat | [DhanV, 1 33.2]
caturviṃśāṅgulo hastaś caturhastaṃ dhanur bhavet | [DhanV, 1 34.1]
tad bhavenmānuṣaṃ cāpaṃ sarvalakṣaṇasaṃyutam | [DhanV, 1 34.2]
triparvaṃ pañcaparvaṃ ca saptaparvaṃ ca kīrtitam | [DhanV, 1 35.1]
navaparvaṃ ca kodaṇḍaṃ caturddhā śubhadāyakam | [DhanV, 1 35.2]
catuḥparvaṃ ca ṣaṭparvam aṣṭaparvaṃ ca varjayet | [DhanV, 1 36.1]
keṣāṃcicca bhaveccāpaṃ vitastinavasaṃmitam | [DhanV, 1 36.2]
atijīrṇam apakvaṃ ca jñātidhṛṣṭaṃ tathaiva ca | [DhanV, 1 37.1]
dagdhaṃ chinnaṃ na kartavyaṃ bāhyābhyantarahastakam | [DhanV, 1 37.2]
guṇahīnaṃ guṇākrāntaṃ kāṇḍadoṣasamanvitam | [DhanV, 1 38.1]
galagranthi talagranthi na kartavyaṃ sadā budhaiḥ | [DhanV, 1 38.2]
apakvaṃ bhaṅgamāyāti atijīrṇaṃ tu karkaśam | [DhanV, 1 39.1]
jñātidhṛṣṭaṃ tu sodvegaṃ kalaho bāndhavaiḥ saha | [DhanV, 1 39.2]
dagdhena dahyate veśma chidraṃ buddhivināśanam | [DhanV, 1 40.1]
bāhye lakṣyaṃ na labhyeta tathaivābhyantare'pi ca | [DhanV, 1 40.2]
hīne tu saṃdhite bāṇe saṃgrāme bhaṅgakārakam | [DhanV, 1 41.1]
ākrānte tu punarlakṣye lakṣyaṃ na prāpyate dṛḍham | [DhanV, 1 41.2]
galagranthi talagranthi dhanahānikaraṃ dhanuḥ | [DhanV, 1 42.1]
etair doṣair vinirmuktaṃ sarvalakṣaṇakārakam | [DhanV, 1 42.2]
śārṅgaṃ tu vai dhanurdivyaṃ tadviṣṇoḥ paramāyudham | [DhanV, 1 43.1]
vitastisaptamaṃ mānaṃ nirmitaṃ viśvakarmaṇā | [DhanV, 1 43.2]
na svarge na ca pātāle na bhūmau kasyacitkare | [DhanV, 1 44.1]
taddhanurna vaśaṃ ghāti muktvaikaṃ puruṣottamam | [DhanV, 1 44.2]
pauruṣeyaṃ tu yat kāryaṃ bahuyatnena yojitam | [DhanV, 1 45.1]
vitastibhiḥ saptabhiśca mitaṃ sarvārthasādhakam | [DhanV, 1 45.2]
prāyo jñeyaṃ dhanuḥ śārṅgaṃ gajārohasya sādhanam | [DhanV, 1 46.1]
rathināṃ ca padātīnāṃ vāṃśaṃ cāpaṃ prakīrtitam | [DhanV, 1 46.2]
guṇānāṃ lakṣaṇaṃ vakṣye yādṛśaṃ kārayedguṇam | [DhanV, 1 47.1]
dhanuḥpramāṇaṃ niḥsandhiḥ kāryastriguṇatantubhiḥ | [DhanV, 1 47.2]
vartitaḥ syād guṇaḥ sūkṣmaḥ sarvakāryasaho yudhi | [DhanV, 1 48.1]
paṭṭasūtraiḥ guṇaḥ kāryaḥ kaniṣṭhāmānasaṃmitaḥ | [DhanV, 1 48.2]
abhāve paṭṭasūtrasya hāriṇī snāyuriṣyate | [DhanV, 1 49.1]
guṇārtham atha saṃgrāhyāḥ snāyavo mahiṣīgavām | [DhanV, 1 49.2]
tatkāle hatagokarṇacarma vā chāgalasya vā | [DhanV, 1 50.1]
vilomatanturūpeṇa kuryādvā guṇamuttamam | [DhanV, 1 50.2]
pakvavaṃśatvacā kāryo guṇastu sthaviro dṛḍhaḥ | [DhanV, 1 51.1]
paṭṭasūtreṇa saṃnaddhaḥ sarvakāryasaho yudhi | [DhanV, 1 51.2]
prāpte bhādrapade māse tvagarkasya praśasyate | [DhanV, 1 52.1]
tasyāstatra guṇaḥ kāryaḥ pavitraḥ sthāvaro dṛḍhaḥ | [DhanV, 1 52.2]
vṛttārkasūtratantūnāṃ hastā aṣṭādaśāḥ smṛtāḥ | [DhanV, 1 53.1]
tadvṛttaṃ triguṇaṃ kāryaṃ pramāṇo'yaṃ guṇasya ca | [DhanV, 1 53.2]
phalaṃ tu śuddhalohasya sadhāraṃ tīkṣṇamastakam | [DhanV, 1 54.1]
yojayed vajralepena sārapakṣānusārataḥ | [DhanV, 1 54.2]
ārāmukhaṃ kṣurapraṃ ca gopucchaṃ cārdhacandrakam | [DhanV, 1 55.1]
sūcīmukhaṃ ca bhallaṃ ca vatsadantaṃ suvallabham | [DhanV, 1 55.2]
karṇikaṃ kākatuṇḍaṃ ca tathā cānye'pyanekaśaḥ | [DhanV, 1 56.1]
phalāni deśadeśeṣu bhavanti bahurūpataḥ | [DhanV, 1 56.2]
ārāmukhenaiva carma kṣurapreṇa ca kārmukam | [DhanV, 1 57.1]
sūcīmukhena kavacam ardhacandreṇa mastakam | [DhanV, 1 57.2]
bhallena hṛdayaṃ vedhyaṃ dvibhallena tathaiva ca | [DhanV, 1 58.1]
lohaṃ ca kākatuṇḍena lakṣyaṃ gopucchakena ca | [DhanV, 1 58.2]
anyadgopucchakaṃ jñeyaṃ śuddhakāṃsyair vinirmitam | [DhanV, 1 59.1]
mukhena cāpi kaṇṭhena vedham aṅgulisaṃmitam | [DhanV, 1 59.2]
phalasya pāyanaṃ vakṣye divyauṣadhivilepanam | [DhanV, 1 60.1]
yena durvedhyavarmāṇi bhedayettarupattravat | [DhanV, 1 60.2]
pippalī saindhavaṃ kuṣṭhaṃ gomūtreṇa ca peṣayet | [DhanV, 1 61.1]
anena lepayecchastraṃ liptaṃ cāgnau pratāpayet | [DhanV, 1 61.2]
aviṣpātaṃ balāviddhaṃ pītamagnau tathauṣadham | [DhanV, 1 62.1]
tato nirvāpitaṃ lohaṃ tatra vedhe viśiṣyate | [DhanV, 1 62.2]
pañcabhir lavaṇaiḥ piṣṭaṃ madhusikthaiḥ sasarṣapaiḥ | [DhanV, 1 63.1]
ebhiḥ pralepayecchastraṃ liptaṃ cāgnau pratāpayet | [DhanV, 1 63.2]
śikhigrīvāptavarṇābhaṃ taptaśīrṣaṃ tathauṣadham | [DhanV, 1 64.1]
tatastu vimalaṃ jñeyaṃ pāyayecchastram uttamam | [DhanV, 1 64.2]
sarvalohāstu ye bāṇā nārācāste prakīrtitāḥ | [DhanV, 1 65.1]
pañcabhiḥ pṛthulaiḥ pakṣairyuktāḥ sidhyanti karhicit | [DhanV, 1 65.2]
nālikā laghavo bāṇā nālayantreṇa coditāḥ | [DhanV, 1 66.1]
yujyante dūrapāteṣu durge yuddheṣu te matāḥ | [DhanV, 1 66.2]
sthānānyaṣṭau vidheyāni yojayedbhinnakarmaṇā | [DhanV, 1 67.2]
sṛṣṭyaḥ pañca samākhyātā vyāyāḥ pañca prakīrtitāḥ | [DhanV, 1 67.3]
agratovāmapādena dakṣiṇaṃ jānu kuñcitam | [DhanV, 1 68.1]
ālīḍhe tu prakartakaṃ tathā caivānu kuñcitam | [DhanV, 1 68.2]
dakṣiṇaṃ tu purastādvā dūrapāte viśiṣyate | [DhanV, 1 69.1]
pādau na vistarau kāryau samau hastapramāṇataḥ | [DhanV, 1 69.2]
viśeṣasthānakaṃ jñeyaṃ kūṭalakṣyasya bhedane | [DhanV, 1 70.1]
same pāte samau pādau niṣkampaṃ ca susaṃgatau | [DhanV, 1 70.2]
asame ca purobhāge hastamātreṇa taṃ viduḥ | [DhanV, 1 71.1]
ākuñcitorū dvau tatra jānubhyāṃ dharaṇīgatau | [DhanV, 1 71.2]
vyadravadbhuvam āsthāya sthānakaṃ dṛḍhabhedanam | [DhanV, 1 72.1]
savyajānugataṃ bhūmau dakṣiṇaṃ ca sukuñcitam | [DhanV, 1 72.2]
savyaṃ jānu nataṃ bhūmau dakṣiṇaṃ na ca kuñcitam | [DhanV, 1 73.1]
agrato yatra dātavyaṃ taṃ vidyād garuḍaṃ kramam | [DhanV, 1 73.2]
padmāsanaṃ prasiddhaṃ tu upaviśya yathākramam | [DhanV, 1 74.1]
dhanvinām atra vijñeyaṃ sthānakaṃ śubhalakṣaṇam | [DhanV, 1 74.2]
patākā guṇamuṣṭiśca siṃhakarṇastathaiva ca | [DhanV, 1 75.2]
matsarī kākatuṇḍī ca yojanīyā yathākramam | [DhanV, 1 75.3]
dīrghā tu tarjanī yatra hyāśritāṅguṣṭhamūlakam | [DhanV, 1 76.1]
patākā sā ca vijñeyā nālikā dūramokṣaṇe | [DhanV, 1 76.2]
tarjanīṃ madhyamāmadhyam aṅguṣṭho viśate yadi | [DhanV, 1 77.1]
guṇamuṣṭistu sā jñeyā sthūle nārācamocaṇaiḥ | [DhanV, 1 77.2]
aṅguṣṭhamadhyadeśaṃ tu tarjanyagraṃ śubhaṃ sthitam | [DhanV, 1 78.1]
siṃhakarṇaḥ sa vijñeyaḥ dṛḍhalakṣyasya vedhane | [DhanV, 1 78.2]
aṅguṣṭhanakhamūle tu tarjanyagraṃ susaṃsthitam | [DhanV, 1 79.1]
matsarī sā ca vijñeyā sūkṣmalakṣyasya bhedane | [DhanV, 1 79.2]
aṅguṣṭhāgre tu tarjanyā mukhaṃ yatra niveśitam | [DhanV, 1 80.1]
kākatuṇḍī ca sā jñeyā sthūlalakṣyeṣu yojitā | [DhanV, 1 80.2]
sandhānaṃ trividhaṃ proktam adha ūrdhvaṃ samaṃ yadā | [DhanV, 1 81.1]
yojayet triprakāraṃ hi kāryeṣvapi yathākramam | [DhanV, 1 81.2]
atyantadūrapātitvaṃ same lakṣyaṃ suniścitam | [DhanV, 1 82.1]
dṛḍhāskoṭaṃ prakurvīta ūrdhvaṃ sandhānayojitam | [DhanV, 1 82.2]
kaiśikaḥ śaramūle ca śaraśūṅge ca sāttvikaḥ | [DhanV, 1 83.2]
śravaṇe vatsakarṇaśca grīvāyāṃ bharato bhavet | [DhanV, 1 83.3]
aṃsake skandhanāmā ca vyāyāḥ pañca prakīrtitāḥ | [DhanV, 1 84.1]
kaiśikaścitrayuddheṣu adholakṣyeṣu sāttvikaḥ | [DhanV, 1 84.2]
vatsakarṇaśca vijñeyaḥ bharato dṛḍhabhedane | [DhanV, 1 85.1]
dṛḍhabhede ca dūre ca skandhanāmānam uddiśet | [DhanV, 1 85.2]
lakṣyaṃ caturvidhaṃ jñeyaṃ sthiraṃ caiva calaṃ tathā | [DhanV, 1 86.1]
calācalaṃ dvayacalaṃ iti bhedā yathākramam | [DhanV, 1 86.2]
ātmānaṃ susthiraṃ kṛtvā lakṣyaṃ caiva sthiraṃ budhaḥ | [DhanV, 1 87.1]
vedhayet triprakāraṃ tu sthiravedhī sa ucyate | [DhanV, 1 87.2]
calaṃ tu vedhayedyastu ātmanā sthirasaṃsthitaḥ | [DhanV, 1 88.1]
calavedhīti sa prokta ācāryeṇa śivena vai | [DhanV, 1 88.2]
dhanvī tu calate yatra sthiralakṣye samāhitaḥ | [DhanV, 1 89.1]
calācalaṃ bhavettatra svapnameyam udīritam | [DhanV, 1 89.2]
ubhāveva calau yatra lakṣyaṃ vāpi dhanurdharaḥ | [DhanV, 1 90.1]
tad vijñeyaṃ dvayacalaṃ śrameṇaiva hi sādhakaḥ | [DhanV, 1 90.2]
śrameṇācalitaṃ lakṣyaṃ dūraṃ ca bahubhedanam | [DhanV, 1 91.1]
śrameṇa kaṭhinā muṣṭiḥ śīghrasādhanakāriṇī | [DhanV, 1 91.2]
śrameṇa citravedhitvaṃ śrameṇa prāpyate jayaḥ | [DhanV, 1 92.1]
tasmād gurusamīpe tu śramaḥ kāryo vijānatā | [DhanV, 1 92.2]
prathamaṃ vāmahastena yaḥ śramaṃ kurute naraḥ | [DhanV, 1 93.1]
tasya cāpakriyāsiddhir jāyate śīghrameva ca | [DhanV, 1 93.2]
vāmahastena saṃsiddhe paścāddakṣiṇam ārabhet | [DhanV, 1 94.1]
ubhābhyāṃ ca śramaṃ kuryānnārācaiśca śaraistathā | [DhanV, 1 94.2]
vāmenaiva śramaṃ kuryāt susiddhe dakṣiṇe kare | [DhanV, 1 95.1]
viśākhasthānake caiva tathā vyāye ca kaiśike | [DhanV, 1 95.2]
udite bhāskare lakṣyaṃ paścimāyāṃ niveśayet | [DhanV, 1 96.1]
aparāhṇe ca kartavyaṃ lakṣyaṃ pūrvadigāśritam | [DhanV, 1 96.2]
uttareṇa sadā kāryaṃ praśasyamavarodhakam | [DhanV, 1 97.1]
saṃgrāmeṇa vinā kāryaṃ na lakṣyaṃ dakṣiṇāmukham | [DhanV, 1 97.2]
ṣaṣṭikāṇḍāntare lakṣyaṃ jyeṣṭhalakṣyaṃ prakīrtitam | [DhanV, 1 98.1]
catvāriṃśanmadhyamaṃ ca viṃśatiśca kaniṣṭhakam | [DhanV, 1 98.2]
śarāṇāṃ kathitaṃ hyetannārācānām atho śṛṇu | [DhanV, 1 99.1]
catvāriṃśat ṣoḍaśaiva nārācānāṃ bhavettataḥ | [DhanV, 1 100.1]
catuḥśataiśca kāṇḍānāṃ yo hi lakṣyaṃ samabhyaset | [DhanV, 1 100.2]
sūryodaye cāstakāle sa jyeṣṭho dhanvināṃ bhavet | [DhanV, 1 100.3]
triśatairmadhyamaścaiva dviśatābhyāṃ kaniṣṭhakaḥ | [DhanV, 1 101.1]
lakṣyaṃ ca puruṣonmānaṃ kuryāccandrakasaṃyutam | [DhanV, 1 101.2]
ūrdhvavedhī bhavecchreṣṭho nābhivedhī tu madhyamaḥ | [DhanV, 1 102.1]
yaḥ pādavedhī lakṣyasya sa kaniṣṭhatamo bhavet | [DhanV, 1 102.2]
ataḥ paraṃ pravakṣyāmi śarāṇāṃ lakṣaṇaṃ śubham | [DhanV, 1 103.1]
sthūlaṃ caivāti sūkṣmaṃ ca hyapakvapakvabhūmijam | [DhanV, 1 103.2]
ādravaṃ yad viśīrṇaṃ ca varjayed īdṛśaṃ śaram | [DhanV, 1 104.1]
pūrṇagranthi supakvaṃ ca pāṇḍuraṃ samayāhṛtam | [DhanV, 1 104.2]
kaṭhinaṃ vartulaṃ kāṇḍaṃ gṛhṇīyātsupradeśajam | [DhanV, 1 105.1]
dvau hastau muṣṭihīnau ca dairghye sthaulye kaniṣṭhikāḥ | [DhanV, 1 105.2]
vidheyāḥ śaramāṇe tu candreṇākarṣayettataḥ | [DhanV, 1 106.1]
kaṅkahaṃsaśaśādānāṃ matsyādakrauñcakokilāḥ | [DhanV, 1 106.2]
gṛdhrāṇāṃ ca kuraṅgānāṃ pakṣā eteṣu śobhanāḥ | [DhanV, 1 106.3]
ekasyaiva śarasyaiva catuḥpakṣāṃśca kārayet | [DhanV, 1 107.1]
ṣaḍaṅgulapramāṇeṇa pakṣabhedaṃ na kārayet | [DhanV, 1 107.2]
daśāṅgulamitāḥ pakṣāḥ śārṅgacāpasya mārgaṇe | [DhanV, 1 107.3]
yojyā dṛḍhāścatuḥsaṃkhyāḥ saṃnaddhāḥ snāyuḥ tantubhiḥ | [DhanV, 1 108.1]
śarāśca trividhā jñeyāḥ strīpuṃsakanapuṃsakāḥ | [DhanV, 1 108.2]
agre sthūlā bhavennārī paścātsthūlo bhavennaraḥ | [DhanV, 1 109.1]
samaṃ napuṃsakaṃ jñeyaṃ tallakṣyārthaṃ praśasyate | [DhanV, 1 109.2]
dūrapātaṃ yuvatyāśca puruṣo bhedane dṛḍham | [DhanV, 1 110.1]
napuṃsako lakṣyabhedī śarāṇāṃ lakṣaṇaṃ viduḥ | [DhanV, 1 110.2]
aṣṭamī ca tathāmā ca varjanīyā caturdaśī | [DhanV, 1 111.1]
pūrṇimā ca dinaṃ yāvadvarjayeccāpakarmasu | [DhanV, 1 111.2]
akālagarjito devo durdinaṃ vā yadā bhavet | [DhanV, 1 112.1]
pūrvakāṇḍahate lakṣye anadhyāyaṃ pracakṣate | [DhanV, 1 112.2]
śramaṃ ca kurvato yatra bhujaṅgo yadi dṛśyate | [DhanV, 1 113.1]
athavā bhajyate cāpaṃ yadaiva śramakarmaṇi | [DhanV, 1 113.2]
truṭyate vā guṇo yatra prathame bāṇamokṣaṇe | [DhanV, 1 114.1]
śramaṃ tatra na kurvīta śastre matimatāṃ varaḥ | [DhanV, 1 114.2]
kriyākapālān vakṣyāmi śramasādhyān suviśrutān | [DhanV, 1 115.1]
yeṣāṃ vijñānamātreṇa siddhirbhavati nānyathā | [DhanV, 1 115.2]
prathamaṃ cāpamāropya tūlikāṃ vallayet tataḥ | [DhanV, 1 116.1]
sthānakaṃ tu tataḥ kuryād bāṇopari karaṃ nyaset | [DhanV, 1 116.2]
tolanaṃ dhanuṣaḥ sthairyaṃ kartavyaṃ vāmapāṇinā | [DhanV, 1 117.1]
ādānaṃ tu tataḥ kṛtvā sandhānaṃ tu tataḥ param | [DhanV, 1 117.2]
lakṣyādākṛṣya cāpena bhūmivedhaṃ na kārayet | [DhanV, 1 118.1]
namaskuryuḥ śivaṃ vighnarājaṃ guruvaraṃ raṇe | [DhanV, 1 118.2]
yācitavyā gurorājñā bāṇasyākarṣaṇaṃ prati | [DhanV, 1 119.1]
prāṇavāyuṃ prayatena bāṇena saha pūrayet | [DhanV, 1 119.2]
kumbhakena samākṛṣya huṃkāreṇa visarjayet | [DhanV, 1 120.1]
ityabhyāsakriyā kāryā dhanvinā siddhimicchatā | [DhanV, 1 120.2]
ṣaṇmāsāt sidhyate muṣṭiḥ śarāḥ saṃvatsareṇa tu | [DhanV, 1 121.1]
nārācāstasya sidhyanti yasya tuṣyenmaheśvaraḥ | [DhanV, 1 121.2]
puṣpavaddhārayed bāṇaṃ sarpavat pīḍayeddhanuḥ | [DhanV, 1 122.1]
dhanavaccintayellakṣyaṃ yadīcchetsiddhimātmanaḥ | [DhanV, 1 122.2]
kriyāmicchanti cācāryā dūram icchanti bhārgavāḥ | [DhanV, 1 123.1]
rājāno dṛṣṭim icchanti lakṣyam icchanti cetare | [DhanV, 1 123.2]
janānurañjanaṃ yena lakṣyaghātāt prajāyate | [DhanV, 1 124.1]
hīnenāpīṣuṇā tasmāt praśastaṃ lakṣyavedhanam | [DhanV, 1 124.2]
viśākhasthānake sthitvā samaṃ sandhānamācaret | [DhanV, 1 125.1]
gopucchamukhabāṇena siṃhakarṇena muṣṭinā | [DhanV, 1 125.2]
ākarṣet kaiśikavyāye śikhāmācālayettataḥ | [DhanV, 1 126.1]
pūrvāparau samau kāryau samāṃsau niścalau karau | [DhanV, 1 126.2]
cakṣuṣī spandayennaiva dṛṣṭiṃ lakṣye niyojayet | [DhanV, 1 127.1]
muṣṭinācchāditaṃ lakṣyaṃ śarasyāgre niyojayet | [DhanV, 1 127.2]
manomuṣṭigataṃ dhyātvā tataḥ kāṇḍaṃ visarjayet | [DhanV, 1 128.1]
sa ca lakṣyeṣu kartavyo lakṣye yodho jitaśramaḥ | [DhanV, 1 128.2]
ādānaṃ caiva tūṇīrāt sandhānaṃ karṣaṇaṃ tathā | [DhanV, 1 129.1]
kṣepaṇaṃ ca tvarāyukto bāṇasya kurute tu yaḥ | [DhanV, 1 129.2]
nityābhyāsavaśāt tasya śīghrasādhanatā bhavet | [DhanV, 1 130]
pratyālīḍhe kṛte sthāne adhaḥ sandhānamācaret | [DhanV, 1 131.1]
muṣṭyā patākayā bāṇaṃ strīsaṃjñaṃ dūrapātanam | [DhanV, 1 131.2]
darduravad upasthāya hyūrdhvaṃ sandhānamācaret | [DhanV, 1 132.2]
skandhavyāyena vajrasya muṣṭyā puṃmārgaṇe na ca | [DhanV, 1 132.3]
atyantasauṣṭhavaṃ bāhvor jāyate dṛḍhabheditā | [DhanV, 1 132.4]
sūcīmukhā mīnapucchā bhrāmarī ca tṛtīyakā | [DhanV, 1 133.1]
śarāṇāṃ gatayastisraḥ praśastāḥ kathitāḥ budhaiḥ | [DhanV, 1 133.2]
sūcīmukhā gatistasya sāyakasya prajāyate | [DhanV, 1 134.1]
patraṃ vilokitavyaṃ ca athavā hīnapatrakam | [DhanV, 1 134.2]
karkaśe na tu cāpena yat kṛṣyeddhīnamuṣṭinā | [DhanV, 1 135.1]
matsyapucchā gatistasya sāyakasya prakīrtitā | [DhanV, 1 135.2]
bhrāmarī kathitā hyeṣā sadbhiśca śramakarmaṇi | [DhanV, 1 136.1]
ṛjutve na vinā yāti kṣepyamānastu sāyakaḥ | [DhanV, 1 136.2]
vāmagā dakṣiṇā caiva ūrdhvagādhogatā tathā | [DhanV, 1 137.1]
catasro gatayaḥ proktāḥ bāṇaskhalanahetavaḥ | [DhanV, 1 137.2]
kampate guṇamuṣṭistu mārgaṇasya tu pṛṣṭhataḥ | [DhanV, 1 138.1]
saṃmukhīsyād dhanurmuṣṭistadā vāme gatirbhavet | [DhanV, 1 138.2]
grahaṇaṃ śithilaṃ yasya ṛjutvena vivarjitam | [DhanV, 1 139.1]
pārśve tu dakṣiṇaṃ yāti sāyakasya na saṃśayaḥ | [DhanV, 1 139.2]
ūrdhvaṃ bhaveccāpamuṣṭir guṇamuṣṭiradho bhavet | [DhanV, 1 140.1]
samukto mārgaṇo lakṣyādūrdhvaṃ yāti na saṃśayaḥ | [DhanV, 1 140.2]
ākarṣaṇe caiva bāṇasya cāpe muṣṭiradho bhavet | [DhanV, 1 141.1]
guṇamuṣṭir bhavedūrdhvaṃ tadādhogāminī gatiḥ | [DhanV, 1 141.2]
lakṣyabāṇāgradṛṣṭīṇāṃ saṃhatistu yadā bhavet | [DhanV, 1 142.1]
tadānīm ujjhito bāṇo lakṣyānna calati dhruvam | [DhanV, 1 142.2]
nirdoṣaḥ śabdahīnaśca samamuṣṭidvayojjhitaḥ | [DhanV, 1 143.1]
bhinatti dṛḍhabhedyāni sāyako nātra saṃśayaḥ | [DhanV, 1 143.2]
ākṛṣṭastejito yaśca viśuddho gāḍhamujjhitaḥ | [DhanV, 1 144.1]
naro nāgāśca kāyeṣu na sa tiṣṭhati mārgaṇaḥ | [DhanV, 1 144.2]
yasya tṛṇasamā bāṇā yat saṃdhānasamaṃ dhanuḥ | [DhanV, 1 145.1]
yasya prāṇasamā maurvī sa dhanvī dhanvināṃ varaḥ | [DhanV, 1 145.2]
ayaścarmaghaṭaścaiva mṛtpiṇḍaśca catuṣṭayam | [DhanV, 1 146.1]
yo bhinatti na tasyeṣur vajriṇāpi ca bādhyate | [DhanV, 1 146.2]
sārdhāṅgulapramāṇena lohapātrāṇi kārayet | [DhanV, 1 147.1]
tāni bhittvaikabāṇena dṛḍhaghātī bhavennaraḥ | [DhanV, 1 147.2]
caturviṃśaticarmāṇi yo bhinattīṣuṇā naraḥ | [DhanV, 1 148.1]
tasya bāṇo gajendrasya kāyaṃ nirbhidya gacchati | [DhanV, 1 148.2]
bhrāmyajjale ghaṭo vedhyaḥ cakre mṛtpiṇḍakaṃ tathā | [DhanV, 1 149.1]
bhramantaṃ bhedayedyastu dṛḍhabhedī sa ucyate | [DhanV, 1 149.2]
ayastu kākatuṇḍena carma cārāmukhena hi | [DhanV, 1 150.1]
mṛtpiṇḍaṃ ca ghaṭaṃ caiva vidhyetsūcīmukhena vai | [DhanV, 1 150.2]
bāṇabhaṅgakarāvarttaṃ kāṣṭhacchedanam eva ca | [DhanV, 1 151.1]
bindukaṃ caiva yugakaṃ yo vetti sa jayī bhavet | [DhanV, 1 151.2]
lakṣyasthāne dhṛtaṃ kāṇḍaṃ saṃmukhaṃ chedayettataḥ | [DhanV, 1 152.1]
kiṃcinmuṣṭiṃ vidhāya svāṃ tiryag dviphalakeṣuṇā | [DhanV, 1 152.2]
saṃmukhaṃ bāṇam āyāntaṃ tiryagbāṇaṃ na saṃcaret | [DhanV, 1 153.1]
prāptaṃ śareṇa yaśchindyād bāṇacchedī sa ucyate | [DhanV, 1 153.2]
kāṣṭhe 'śvakeśaṃ saṃyamya tatra baddhvā varāṭikām | [DhanV, 1 154.1]
hastena bhrāmyamāṇaṃ ca yo hanti sa dhanurdharaḥ | [DhanV, 1 155]
pañcaviddhaṃ nyasecchastraṃ śuddhaṃ bandhukapuṣpavat | [DhanV, 1 156.1]
hāstikaṃ bindukaṃ yastu citrabhedī sa ucyate | [DhanV, 1 156.2]
lakṣyaviddhaṃ kāṣṭhaṃ kṣipraṃ dūramūrūrddha vapuḥ sthitam | [DhanV, 1 157.1]
svayaṃ prāptaśaraṃ pṛṣṭhe ūrdhvapucchamukhena hi | [DhanV, 1 157.2]
yo hanti śarayugmena śīghrasaṃdhānayogataḥ | [DhanV, 1 158.1]
saḥ syāddhanurbhṛtāṃ śreṣṭhaḥ pūjitaḥ sarvapārthivaiḥ | [DhanV, 1 158.2]
lakṣyasthāne nyaset kāṣṭhaṃ sādraṃ gopucchasannibham | [DhanV, 1 159.1]
yaḥ chindyāttaṃ kṣurapreṇa kāṣṭhavedhī sa yāyate | [DhanV, 1 159.2]
lakṣyasthāne nyaset kāṃsyaṃ pātraṃ hastadvayāntare | [DhanV, 1 160.1]
tāḍayeccharkarābhistaṃ śabdaḥ saṃjāyate yadā | [DhanV, 1 160.2]
yatropalabhyate śabdaḥ samyak taṃ tatra cintayet | [DhanV, 1 161.1]
karmendriyamanoyogāllakṣyaṃ niścayatāṃ nayet | [DhanV, 1 161.2]
punaḥ śarkayā bhinnaṃ tāḍayecchabdahetave | [DhanV, 1 162.1]
tato bāṇena taṃ hanyāt tadavadhānena dhīmatā | [DhanV, 1 162.2]
etacca duṣkaraṃ karma bhāgyāt kasyāpi sidhyati | [DhanV, 1 162.3]
atha śramavidhiṃ kuryād yāvat siddhiḥ prajāyate | [DhanV, 1 163.1]
śrame siddhe ca varṣāsu naiva grāhyaṃ dhanuṣkare | [DhanV, 1 163.2]
pūrvābhyāsasya śastrāṇām avismaraṇahetave | [DhanV, 1 164.1]
māsadvayaṃ śramaṃ kuryāt prati varṣaṃ śaradṛtau | [DhanV, 1 164.2]
jāte cāśvayuje māsi navamī devatā dine | [DhanV, 1 165.1]
pūjayed īśvarīṃ caṇḍīṃ guruṃ śāstrāṇi vājigaḥ | [DhanV, 1 165.2]
viprebhyo dakṣiṇāndadyāt kumārīḥ pūjayettataḥ | [DhanV, 1 166.1]
devyai paśubaliṃ dadyādgītavāditramaṅgalaiḥ | [DhanV, 1 166.2]
śūlena pāhi no devi pāhi khaḍgeṇa cāmbike | [DhanV, 1 167.1]
ghaṇṭāsvanena naḥ pāhi cāpajyāniḥsvanena ca | [DhanV, 1 167.2]
prācyāṃ rakṣa pratīcyāṃ ca caṇḍike rakṣa dakṣiṇe | [DhanV, 1 168.1]
bhrāmaṇenātmaśūlasya uttarasyāṃ tatheśvari | [DhanV, 1 168.2]
saumyāni yāni rūpāṇi trailokye vicaranti te | [DhanV, 1 169.1]
yāni cātyarthaghorāṇi tai rakṣāsmān tathā bhuvam | [DhanV, 1 169.2]
tatastu sādhayenmantrān vedoktān āgamoditān | [DhanV, 1 170.1]
astrāṇāṃ karmasiddhyarthaṃ japahomavidhānataḥ | [DhanV, 1 170.2]
brāhmaṃ nārāyaṇaṃ śaivamaindraṃ vāyavyavāruṇe | [DhanV, 1 171.1]
āgneyaṃ vāpi cāstrāṇi gurudattāni sādhayet | [DhanV, 1 171.2]
manovākkarmabhir vyāptaṃ labdhāstreṇa śuciṣmatā | [DhanV, 1 172.1]
apātram asamarthaṃ ca dahantyastrāṇi puruṣam | [DhanV, 1 172.2]
prayogaṃ copasaṃhāraṃ yo vetti sa dhanurdharaḥ | [DhanV, 1 173.1]
sāmānye karmaṇi prājño naivāstrāṇi prayojayet | [DhanV, 1 173.2]
hastārke lāṅgalīkandaṃ gṛhītvā tasya lepataḥ | [DhanV, 1 174.1]
śūrasyāpi raṇe puṃso darpaṃ harati tatkṣaṇāt | [DhanV, 1 174.2]
gṛhītvā yoganakṣatrairapāmārgasya mūlakam | [DhanV, 1 175.1]
lepamātreṇa vīrāṇāṃ sarvaśastranivāraṇam | [DhanV, 1 175.2]
adhaḥpuṣpī śaṅkhapuṣpī lajjāluḥ girikarṇikā | [DhanV, 1 176.1]
nīlinī sahadevī ca patramauñjārkayostathā | [DhanV, 1 176.2]
viṣṇukrāntā ca sarvāsāṃ jaṭā grāhyā raverdine | [DhanV, 1 177.1]
baddhvā bhuje vilepād vā kāye sarvāstrāpavārakaḥ | [DhanV, 1 177.2]
sarvavyāghrādisattvāṇāṃ bhūtādīṇāṃ na jāyate | [DhanV, 1 178.1]
bhītistasya na tiryagbhyo mātaro'ṣṭau śarīrake | [DhanV, 1 178.2]
gṛhītaṃ hastanakṣatre cūrṇaṃ chuchundarī bhavet | [DhanV, 1 179.1]
tatprabhāvādgajaḥ puṃsāṃ saṃmukhenaiti niścitam | [DhanV, 1 179.2]
chuchandarīśrīphalasya cūrṇam ālipya gātrake | [DhanV, 1 180.1]
āghrāya gandhaṃ dviradaścātimatto madaṃ tyajet | [DhanV, 1 180.2]
puṣyārkotpāṭite mūle pūgena mukhasaṃsthite | [DhanV, 1 181.1]
dehaṃ sphuṭati notīkṣṇaṃ maṇḍalāgre raṇe nṝṇām | [DhanV, 1 181.2]
gāmbhāryā uttaraṃ mūlaṃ mukhasya saṃmukhāgatam | [DhanV, 1 182.1]
śastraughaṃ vārayettatra puṣyārke vidhinoddhṛtam | [DhanV, 1 182.2]
śubhrāyāḥ śarapuṅkhāyā jaṭā nīlī jaṭā tathā | [DhanV, 1 183.1]
bhuje śirasi vaktre vā sthitā śastranivārikā | [DhanV, 1 183.2]
bhūtāhicorabhītighnī gṛhītvā puṣyabhāskare | [DhanV, 1 184]
prathamaṃ kriyate snānaṃ śvetavastrāvṛto bhavet | [DhanV, 1 185.1]
śastrāṇi cāpi sampūjya rakṣāmantraṃ japettataḥ | [DhanV, 1 186.1]
senāpatiṃ gajārohān aśvārohāṃśca sarvataḥ | [DhanV, 1 186.2]
mukhyān anyānapi dhanair vastraiśca paridhāpayet | [DhanV, 1 187.1]
pūrvaṃ sārathimāropya rathe sajjet tataḥ svayam | [DhanV, 1 187.2]
catuḥśataiśca kāṇḍāṇāṃ tūṇīraṃ paripūrayet | [DhanV, 1 188.1]
śaṅkhaṃ cakraṃ gadāṃ śaktiṃ mudgaraṃ parighaṃ tathā | [DhanV, 1 188.2]
nārācaṃ paraśuṃ kuntaṃ paṭṭiśādīni saṃnyaset | [DhanV, 1 189.1]
narasthānagajāṣṭasya svayaṃ samaram ārohet | [DhanV, 1 189.2]
kaṭibaddhaikatūṇīraḥ khaḍgaśaktidhanurdharaḥ | [DhanV, 1 190.1]
tato 'rjunasya nāmāṇi viṣṇusmaraṇapūrvakam | [DhanV, 1 190.2]
japettataḥ pratiṣṭheta caturaṅgabalair yutaḥ | [DhanV, 1 191]
maṅgalaṃ bhagavān viṣṇurmaṅgalaṃ garuḍadhvajaḥ | [DhanV, 1 192.1]
maṅgalaṃ puṇḍarīkākṣo maṅgalāyatanaṃ hariḥ | [DhanV, 1 192.2]
lābhasteṣāṃ jayasteṣāṃ kutasteṣāṃ parājayaḥ | [DhanV, 1 193.1]
yeṣām indīvaraśyāmo hṛdayastho janārdanaḥ | [DhanV, 1 193.2]
arjunaḥ phālguno jiṣṇuḥ kirīṭī śvetavāhanaḥ | [DhanV, 1 194.1]
bībhatsur vijayaḥ kṛṣṇaḥ savyasācī dhanañjayaḥ | [DhanV, 1 194.2]
ityarjunasya nāmāṇi saṃsmaret prayato naraḥ | [DhanV, 1 195]
khadvayaṃ surarddhīndunetrair akṣauhiṇī matā | [DhanV, 1 196.1]
akṣauhiṇī pradiṣṭā ca rathāṇāṃ varmadhāriṇām | [DhanV, 1 196.2]
saṃkhyāgaṇitatattvajñaiḥ sahasrāṇy ekaviṃśati | [DhanV, 1 197.1]
uparyaṣṭau śatānyāhuḥ tathā bhūpaśca saptatiḥ | [DhanV, 1 197.2]
gajāṇāṃ ca parimāṇametadeva vinirdiśet | [DhanV, 1 198.1]
pañcaṣaṣṭisahasrāṇi ṣaṭśatāni daśopari | [DhanV, 1 198.2]
hayāṇāṃ ca parimāṇam etad eva suniścitam | [DhanV, 1 199.1]
jñeyaṃ lakṣaṃ padātīnāṃ sahasrāṇi tathā nava | [DhanV, 1 199.2]
śatāni trīṇi pañcāśacchūrāṇāṃ śastradhāriṇām | [DhanV, 1 200.1]
pañcaṣaṣṭisahasrāṇi tathāśvāṇāṃ śatāni ca | [DhanV, 1 200.2]
daśottarāṇi gāyanti saṃkhyātattvavido janāḥ | [DhanV, 1 201]
mahākṣauhiṇī kāryā rathākoṭibhatāḥ smṛtāḥ | [DhanV, 1 202.1]
saptatriṃśacca lakṣāṇi gīyante tattvavedibhiḥ | [DhanV, 1 203.1]
dvādaśaiva sahasrāṇi tathā śatacatuṣṭayam | [DhanV, 1 203.2]
proktāni navatis tadvadevameva gajā matāḥ | [DhanV, 1 204.1]
aśvāścatuḥkoṭimitā lakṣaṃ caikādaśaiva tu | [DhanV, 1 204.2]
saptatriṃśatsahasrāṇi tathā śatacatuṣṭayam | [DhanV, 1 205.1]
saptabhiścaiva saṃkhyātāḥ procyante pattayastathā | [DhanV, 1 205.2]
ṣaṭkoṭyo 'śītilakṣāṇi pañcādhikaśatānyapi | [DhanV, 1 206.1]
dviṣaṣṭiṃ ca sahasrāṇi tathā śatacatuṣṭayam | [DhanV, 1 206.2]
agre rathā gajāḥ pṛṣṭhe tatpṛṣṭhe ca padātayaḥ | [DhanV, 1 207.1]
pārśvayośca hayāḥ kāryā vyūhasaṃkhyāvidhiḥ smṛtaḥ | [DhanV, 1 207.2]
ardhacandraṃ ca candraṃ ca śakaṭaṃ makaraṃ tathā | [DhanV, 1 208.1]
kamalaṃ śreṇikāṃ gulmaṃ vyūhān evaṃ prakalpate | [DhanV, 1 208.2]
ye rājaputrāḥ sāmantāḥ āptāḥ sevakajātayaḥ | [DhanV, 1 209.1]
rakṣaṇīyāḥ prayatne na sadaiva hitakāriṇaḥ | [DhanV, 1 209.2]
yasmin raṇe yaḥ puruṣaḥ pradhānaḥ sa sarvayatnena hi rakṣaṇīyaḥ | [DhanV, 1 210.1]
tasmin vinaṣṭe kila sarvabhūte sarve'pi yodhāstvabalā bhavanti | [DhanV, 1 210.2]
saṃgrāmasārabhūtaṃ ca śāstrajñam anuvāsi cet | [DhanV, 1 211.1]
api ca svaśriyai sainyaṃ vṛtheyaṃ muṇḍamaṇḍalī | [DhanV, 1 211.2]
api pañcaśatāḥ śūrā gṛhṇanti mahatīṃ camūm | [DhanV, 1 212.1]
athavā pañca ṣaṭsapta vijayante 'nuvartinaḥ | [DhanV, 1 212.2]
dhanuḥsaṃhatiśuddhātmā rājāno mukhadurbalāḥ | [DhanV, 1 213.1]
ā karṇapalitā yodhāḥ saṃgrāme jayavādinaḥ | [DhanV, 1 213.2]
parasparānuraktā ye yodhāḥ śārṅgadhanurdharāḥ | [DhanV, 1 214.1]
yuddhajñāstu rathārūḍhāste jayanti raṇe ripūn | [DhanV, 1 214.2]
ekaḥ kāpuruṣādīrṇo dārayenmahatīṃ camūm | [DhanV, 1 215.1]
taddīrṇam anudīryante yodhāḥ śūratamā api | [DhanV, 1 215.2]
durnivāratayā caiva samagrāṃ mahatīṃ camūm | [DhanV, 1 216.1]
apāmiva mahāvegas trāsayet kuśalānapi | [DhanV, 1 216.2]
api bhagneṣu sainyeṣu vidruteṣu nivartate | [DhanV, 1 217.1]
pade pade'śvamedhasya labhate phalamakṣayam | [DhanV, 1 217.2]
dvāvimau puruṣau loke sūryamaṇḍalabhedinau | [DhanV, 1 218.1]
parivrāḍ yogayuktaśca raṇe cābhimukho hataḥ | [DhanV, 1 218.2]
yatra yatra hataḥ śūraḥ śatrubhiḥ pariveṣṭitaḥ | [DhanV, 1 219.1]
akṣayaṃ labhate lokaṃ yadi dainyaṃ na bhāṣate | [DhanV, 1 219.2]
mūrchitaṃ naiva vikalaṃ nāśastraṃ nānyayodhinam | [DhanV, 1 220.1]
palāyamāṇaṃ śaraṇaṃ gataṃ caiva na hiṃsayet | [DhanV, 1 220.2]
bhīruḥ palāyamāṇo'pi na hantavyo balīyasā | [DhanV, 1 221.1]
kadācicchūratāṃ yāti śaraṇe kṛtavismṛtaḥ | [DhanV, 1 221.2]
samprūjya mahatīṃ senāṃ caturaṅgāṃ mahīpatiḥ | [DhanV, 1 222.1]
vyūhayitvā parān śūrān sthāpayejjayalipsayā | [DhanV, 1 222.2]
alpāyāṃ vā mahatyāṃ vā senāyāmiti niścayaḥ | [DhanV, 1 223.1]
harṣo yodhagaṇasyāpi jayalakṣaṇam ucyate | [DhanV, 1 223.2]
anvevaṃ vāyavo yānti dakṣiṇe ca vayāṃsi ca | [DhanV, 1 224.1]
anusarve'pi piśitā yasya yānti raṇe jayaḥ | [DhanV, 1 224.2]
apūrṇaṃ caiva mantavyaṃ sampūrṇenaiva sidhyati | [DhanV, 1 225.1]
tasmāddhairyaṃ prakartavyaṃ hantavyā paravāhinī | [DhanV, 1 225.2]
jīvallakṣmī mṛte svargaḥ kīrtiśca dharaṇītale | [DhanV, 1 226.1]
tasmāddhairyaṃ vidhātavyaṃ hantavyā paravāhinī | [DhanV, 1 226.2]
iti śrīmatsadāśivaprokto dhanurvedaḥ samāptaḥ | [DhanV, 1 227]
