{Bhadrabāhucarita, 1}
sadbodhabhānunā bhittvā janānām antaraṃ tamaḥ | [Bhadrabāhucarita, 1 1.1]
yaḥ sanmatitvam āpannaḥ sanmatiḥ sanmatiṃ kriyāt | [Bhadrabāhucarita, 1 1.2]
vṛṣabhaṃ vṛṣabhaṃ vande vṛṣabhāṅkaṃ vṛṣārcitam | [Bhadrabāhucarita, 1 2.1]
vṛṣatīrthapraṇetāram bhettāraṃ karmavidviṣām | [Bhadrabāhucarita, 1 2.2]
parameṣṭhipadāptānām parameṣṭhipadāptaye | [Bhadrabāhucarita, 1 3.1]
parameṣṭhipadau vande satyaṃ ca parameṣṭhinam | [Bhadrabāhucarita, 1 3.2]
ārhatī bhāratī pūjyā lokālokapradīpikā | [Bhadrabāhucarita, 1 4.1]
rajo vidhūya no nityaṃ tanotu vimalām matim | [Bhadrabāhucarita, 1 4.2]
sveṣṭārthasiddhikaraṇāś caraṇāḥ santu gauravāḥ | [Bhadrabāhucarita, 1 5.1]
gauravāptāḥ sucaraṇais taraṇair me bhavāmbudheḥ | [Bhadrabāhucarita, 1 5.2]
śaktyā hīno 'pi vakṣye 'haṃ gurubhaktyā praṇoditaḥ | [Bhadrabāhucarita, 1 6.1]
śrībhadrabāhucaritam yathā jñātaṃ gurūktitaḥ | [Bhadrabāhucarita, 1 6.2]
yacchrutaṃ mugdhabuddhīnām mithyāmohamahātamaḥ | [Bhadrabāhucarita, 1 7.1]
dhunute tanute śuddhajainamārge 'malāṃ matim | [Bhadrabāhucarita, 1 7.2]
athātra bhārate varṣe viṣaye magadhābhidhe | [Bhadrabāhucarita, 1 8.1]
puraṃ rājagṛhaṃ bhāti puraṃdarapuropamam | [Bhadrabāhucarita, 1 8.2]
natāśeṣanṛpaśreṇiḥ śreṇikaḥ śreyasāṃ nidhiḥ | [Bhadrabāhucarita, 1 9.1]
bhāvukaḥ pālakas tasya celanī mahiṣīśitā | [Bhadrabāhucarita, 1 9.2]
ekadāsau viśāṃ nātho viditvā vanapālataḥ | [Bhadrabāhucarita, 1 10.1]
vipulādrau mahāvīrasamavasṛtim āgatām | [Bhadrabāhucarita, 1 10.2]
parānandathum āpanno 'caladdevaṃ vivandiṣuḥ | [Bhadrabāhucarita, 1 11.1]
tauryatrikavarārāvabadhirīkṛtadiṅmukhaḥ | [Bhadrabāhucarita, 1 11.2]
nirīkṣya surasaṃsevyaṃ kevalojjvalarociṣam | [Bhadrabāhucarita, 1 12.1]
nutvā natvā samabhyarcya tasthivān narasaṃsidi | [Bhadrabāhucarita, 1 12.2]
dvidhādharmaṃ jinodgītam aśrāvīt praśrayānvitaḥ | [Bhadrabāhucarita, 1 13.1]
praṇipatya tato 'prākṣīt karau mukulayan nṛpaḥ | [Bhadrabāhucarita, 1 13.2]
devātra duḥṣame kāle kevalaśrutabodhakaḥ | [Bhadrabāhucarita, 1 14.1]
kiyanto 'gre bhaviṣyanti kiṃ kiṃ cāto bhaviṣyati | [Bhadrabāhucarita, 1 14.2]
śrutvā tadīyaṃ vyavahāraṃ vyājahāra girāṃ patiḥ | [Bhadrabāhucarita, 1 15.1]
gambhīraghananirghoṣair modayan bhavyakekinaḥ | [Bhadrabāhucarita, 1 15.2]
mayi muktim ite rājan gautamākhyaḥ sudharmavāk | [Bhadrabāhucarita, 1 16.1]
jambūnāmā bhaviṣyati trayo 'mī kevalekṣaṇāḥ | [Bhadrabāhucarita, 1 16.2]
