{RRS, 1}
yasyānandabhavena maṅgalakalāsaṃbhāvitena sphuradhāmnā siddharasāmṛtena karuṇāvīkṣāsudhāsindhunā | [RRS, 1 1.1]
bhaktānāṃ prabhavaprasaṃhṛtijarārāgādirogāḥ kṣaṇācchāntiṃ yānti jagatpradhānabhiṣaje tasmai parasmai namaḥ | [RRS, 1 1.2]
ādimaścandrasenaśca laṅkeśaśca viśāradaḥ | [RRS, 1 2.1]
kapālī mattamāṇḍavyau bhāskaraḥ śūrasenakaḥ | [RRS, 1 2.2]
ratnakośaśca śambhuśca sāttviko naravāhanaḥ | [RRS, 1 3.1]
indrado gomukhaścaiva kambalir vyāḍireva ca | [RRS, 1 3.2]
nāgārjunaḥ surānando nāgabodhir yaśodhanaḥ | [RRS, 1 4.1]
khaṇḍaḥ kāpāliko brahmā govindo lampako hariḥ | [RRS, 1 4.2]
saptaviṃśatisaṃkhyākā rasasiddhipradāyakāḥ | [RRS, 1 5.1]
rasāṅkuśo bhairavaśca nandī svacchandabhairavaḥ | [RRS, 1 5.2]
manthānabhairavaścaiva kākacaṇḍīśvarastathā | [RRS, 1 6.1]
vāsudeva ṛṣiḥ śṛṅgaḥ kriyātantrasamuccayī | [RRS, 1 6.2]
rasendratilako yogī bhālukī maithilāhvayaḥ | [RRS, 1 7.1]
mahādevo narendraśca vāsudevo harīśvaraḥ | [RRS, 1 7.2]
eteṣāṃ kriyate 'nyeṣāṃ tantrāṇyālokya saṃgrahaḥ | [RRS, 1 8.1]
rasānāmatha siddhānāṃ cikitsārthopayoginām | [RRS, 1 8.2]
sūnunā siṃhaguptasya rasaratnasamuccayaḥ | [RRS, 1 9.1]
rasoparasalohāni yantrādikaraṇāni ca | [RRS, 1 9.2]
śuddhyarthamapi lohānāṃ tantrādikaraṇāni ca | [RRS, 1 10.1]
śuddhiḥ sattvaṃ drutirbhasmakaraṇaṃ ca pravakṣyate | [RRS, 1 10.2]
asti nīhāranilayo mahānuttaradiṅmukhe | [RRS, 1 11.1]
uttuṅgaśṛṅgasaṃghātalaṅghitābhro mahīdharaḥ | [RRS, 1 11.2]
viśrāmāya viyanmārgavilaṅghanaghanaśramaḥ | [RRS, 1 12.1]
avatīrṇa iva kṣoṇīṃ śaradambumucāṃ gaṇaḥ | [RRS, 1 12.2]
rāśirāśīviṣādhīśaphaṇāphalakarociṣām | [RRS, 1 13.1]
bhittvā bhuvamivottīrṇo yo vibhāti bhṛśonnataḥ | [RRS, 1 13.2]
jvaladauṣadhayo yasya nitambamaṇibhūmayaḥ | [RRS, 1 14.1]
naktamuddāmataḍitāmanukurvanti vārmucām | [RRS, 1 14.2]
kaṭake saṃcarantīnāṃ yasya kiṃnarayoṣitām | [RRS, 1 15.1]
pādeṣu dhāturāgeṇa lākṣākṛtyamanuṣṭhitam | [RRS, 1 15.2]
avataṃsitaśītāṃśurācchāditadigambaraḥ | [RRS, 1 16.1]
yo guhādhigato lokairgirīśa iti gīyate | [RRS, 1 16.2]
nimīlitadṛśo nityaṃ munayo yasya sānuṣu | [RRS, 1 17.1]
pratyakṣayanti giriśamavāṅmanasagocaram | [RRS, 1 17.2]
śilātalapratihatairyasya nirjharaśīkaraiḥ | [RRS, 1 18.1]
ahanyapi nirīkṣante yakṣāstārāṅkitaṃ nabhaḥ | [RRS, 1 18.2]
nīhārapavanodrekaniḥsahā yatra puruṣāḥ | [RRS, 1 19.1]
nijastrīṇāṃ niṣevante kucoṣmāṇaṃ nirantaram | [RRS, 1 19.2]
saṃcaran kaṭake yasya nidāghe 'pi divākaraḥ | [RRS, 1 20.1]
uddāmahimaruddhoṣmā na śītāṃśorvibhidyate | [RRS, 1 20.2]
guhāgṛheṣu kastūrīmṛganābhisugandhiṣu | [RRS, 1 21.1]
gāyanti yatra kiṃnaryo gaurīpariṇayotsavam | [RRS, 1 21.2]
cakāsti tatra jagatāmādidevo maheśvaraḥ | [RRS, 1 22.1]
rasātmanā jagattrātuṃ jāto yasmānmahārasaḥ | [RRS, 1 22.2]
śatāśvamedhena kṛtena puṇyaṃ gokoṭibhiḥ svarṇasahasradānāt | [RRS, 1 23.1]
nṛṇāṃ bhavetsūtakadarśanena yatsarvatīrtheṣu kṛtābhiṣekāt | [RRS, 1 23.2]
vidhāya rasaliṅgaṃ yo bhaktiyuktaḥ samarcayet | [RRS, 1 24.1]
jagattritayaliṅgānāṃ pūjāphalamavāpnuyāt | [RRS, 1 24.2]
bhakṣaṇaṃ sparśanaṃ dānaṃ dhyānaṃ ca paripūjanam | [RRS, 1 25.1]
pañcadhā rasapūjoktā mahāpātakanāśinī | [RRS, 1 25.2]
hanti bhakṣaṇamātreṇa pūrvajanmāghasambhavam | [RRS, 1 26.1]
rogasaṃghamaśeṣāṇāṃ narāṇāṃ nātra saṃśayaḥ | [RRS, 1 26.2]
pūrvajanmakṛtaṃ pāpaṃ sadyo naśyati dehinām | [RRS, 1 27.1]
sugandhapiṣṭasūtena yadi śambhurvilepitaḥ | [RRS, 1 27.2]
abhrakaṃ truṭimātraṃ yo rasasya parijārayet | [RRS, 1 28.1]
śatakratuphalaṃ tasya bhavedityabravīcchivaḥ | [RRS, 1 28.2]
yaśca nindati sūtendraṃ śambhostejaḥ parātparam | [RRS, 1 29.1]
sa patennarake ghore yāvatkalpavikalpanā | [RRS, 1 29.2]
rogibhyo yo rasaṃ datte śuddhipākasamanvitam | [RRS, 1 30.1]
tulādānāśvamedhānāṃ phalaṃ prāpnoti śāśvatam | [RRS, 1 30.2]
siddhe rase kariṣyāmi nirdāridryagadaṃ jagat | [RRS, 1 31.1]
rasadhyānamidaṃ proktaṃ brahmahatyādipāpanut | [RRS, 1 31.2]
abhragrāso hi sūtasya naivedyaṃ parikīrtitam | [RRS, 1 32.1]
rasasyetyarcanaṃ kṛtvā prāpnuyātkratujaṃ phalam | [RRS, 1 32.2]
udare saṃsthite sūte yasyotkrāmati jīvitam | [RRS, 1 33.1]
sa mukto duṣkṛtādghorātprayāti paramaṃ padam | [RRS, 1 33.2]
mūrchitvā harati rujaṃ bandhanamanubhūya muktido bhavati | [RRS, 1 34.1]
amarīkaroti hi mṛtaḥ ko 'nyaḥ karuṇākaraḥ sūtāt | [RRS, 1 34.2]
suragurugodvijahiṃsāpāpakalāpodbhavaṃ kilāsādhyam | [RRS, 1 35.1]
śvitraṃ tadapi ca śamayati yastasmātkaḥ pavitrataraḥ sūtāt | [RRS, 1 35.2]
rasabandha eva dhanyaḥ prārambhe yasya satatamitikaraṇā | [RRS, 1 36.1]
setsyati rase kariṣye mahīmahaṃ nirjarāmaraṇām | [RRS, 1 36.2]
sukṛtaphalaṃ tāvadidaṃ sukule yajjanma dhīśca tatrāpi | [RRS, 1 37.1]
sāpi ca sakalamahītalatulanaphalā bhūtalaṃ ca suvidheyam | [RRS, 1 37.2]
bhūtalavidheyatāyāḥ phalamarthāste ca vividhabhogaphalāḥ | [RRS, 1 38.1]
bhogāśca santi śarīre tadanityamato vṛthā sakalam | [RRS, 1 38.2]
iti dhanaśarīrabhogānmatvānityānsadaiva yatanīyam | [RRS, 1 39.1]
muktau sā ca jñānāt taccābhyāsāt sa ca sthire dehe | [RRS, 1 39.2]
tatsthairye na samarthaṃ rasāyanaṃ kimapi mūlalohādi | [RRS, 1 40.1]
svayamasthirasvabhāvaṃ dāhyaṃ kledyaṃ ca śoṣyaṃ ca | [RRS, 1 40.2]
kāṣṭhauṣadhyo nāge nāgo vaṅge 'tha vaṅgamapi śulbe | [RRS, 1 41.1]
śulbaṃ tāre tāraṃ kanake kanakaṃ ca līyate sūte | [RRS, 1 41.2]
amṛtatvaṃ hi bhajante haramūrtau yogino yathā līnāḥ | [RRS, 1 42.1]
tadvatkavalitagagane rasarāje hemalohādyāḥ | [RRS, 1 42.2]
paramātmanīva satataṃ bhavati layo yatra sarvasattvānām | [RRS, 1 43.1]
eko 'sau rasarājaḥ śarīramajarāmaraṃ kurute | [RRS, 1 43.2]
sthiradehe 'bhyāsavaśāt prāpya jñānaṃ guṇāṣṭakopetam | [RRS, 1 44.1]
prāpnoti brahmapadaṃ na punarbhavavāsajanmaduḥkhāni | [RRS, 1 44.2]
ekāṃśena jagadyugapadavaṣṭabhyāvasthitaṃ paraṃ jyotiḥ | [RRS, 1 45.1]
pādaistribhistadamṛtaṃ sulabhaṃ na viraktimātreṇa | [RRS, 1 45.2]
na hi dehena kathaṃcidvyādhijarāmaraṇaduḥkhavidhureṇa | [RRS, 1 46.1]
kṣaṇabhaṅgureṇa sūkṣmaṃ tadbrahmopāsituṃ śakyam | [RRS, 1 46.2]
nāmāpi dehasiddhe ko gṛhṇīyādvinā śarīreṇa | [RRS, 1 47.1]
yadyogagamyamamalaṃ manaso 'pi na gocaraṃ tattvam | [RRS, 1 47.2]
yajñāddānāttapaso vedādhyayanāddamātsadācārāt | [RRS, 1 48.1]
atyantabhūyasī kila yogavaśādātmasaṃvittiḥ | [RRS, 1 48.2]
bhrūyugamadhyagataṃ yacchikhividyutsūryavajjagadbhāsi | [RRS, 1 49.1]
keṣāṃcitpuṇyadṛśāmunmīlati cinmayaṃ paraṃ jyotiḥ | [RRS, 1 49.2]
paramānandaikarasaṃ paramaṃ jyotiḥsvabhāvamavikalpam | [RRS, 1 50.1]
vigalitasakalakleśaṃ jñeyaṃ śāntaṃ svasaṃvedyam | [RRS, 1 50.2]
tasminnādhāya manaḥ sphuradakhilaṃ cinmayaṃ jagatpaśyan | [RRS, 1 51.1]
utsannakarmabandho brahmatvamihaiva cāpnoti | [RRS, 1 51.2]
rāgadveṣavimuktāḥ satyācārā mṛṣārahitāḥ | [RRS, 1 52.1]
sarvatra nirviśeṣā bhavanti cidbrahmasaṃsparśāt | [RRS, 1 52.2]
tiṣṭhantyaṇimādiyutā vilasaddehāḥ sadoditānandāḥ | [RRS, 1 53.1]
brahmasvabhāvamamṛtaṃ samprāptāś caiva kṛtakṛtyāḥ | [RRS, 1 53.2]
āyatanaṃ vidyānāṃ mūlaṃ dharmārthakāmamokṣāṇām | [RRS, 1 54.1]
śreyaḥ paraṃ kimanyaccharīramajarāmaraṃ vihāyaikam | [RRS, 1 54.2]
pratyakṣeṇa pramāṇena yo na jānāti sūtakam | [RRS, 1 55.1]
adṛṣṭavigrahaṃ devaṃ kathaṃ jñāsyati cinmayam | [RRS, 1 55.2]
yajjarayā jarjaritaṃ kāsaśvāsādiduḥkhavivaśaṃ ca | [RRS, 1 56.1]
yogyaṃ tanna samādhau pratihatabuddhīndriyaprasaram | [RRS, 1 56.2]
bālaḥ ṣoḍaśavarṣo viṣayarasāsvādalampaṭaḥ parataḥ | [RRS, 1 57.1]
yātaviveko vṛddho martyaḥ kathamāpnuyānmuktim | [RRS, 1 57.2]
asminn eva śarīre yeṣāṃ paramātmano na saṃvedaḥ | [RRS, 1 58.1]
dehatyāgādūrdhvaṃ teṣāṃ tadbrahma dūrataram | [RRS, 1 58.2]
brahmādayo yatante tasmindivyāṃ tanuṃ samāśritya | [RRS, 1 59.1]
jīvanmuktāścānye kalpāntasthāyino munayaḥ | [RRS, 1 59.2]
tasmājjīvanmuktiṃ samīhamānena yoginā prathamam | [RRS, 1 60.1]
divyā tanurvidheyā haragaurīsṛṣṭisaṃyogāt | [RRS, 1 60.2]
śaile 'smiñ śivayoḥ prītyā parasparajigīṣayā | [RRS, 1 61.1]
sampravṛtte ca sambhoge trilokīkṣobhakāriṇi | [RRS, 1 61.2]
vinivārayituṃ vahniḥ sambhogaṃ preṣitaḥ suraiḥ | [RRS, 1 62.1]
kāṅkṣamāṇais tayoḥ putraṃ tārakāsuramārakam | [RRS, 1 62.2]
kapotarūpiṇaṃ prāptaṃ himavatkandare 'nalam | [RRS, 1 63.1]
apakṣibhāvasaṃkṣubdhaṃ smaralīlāvilokinam | [RRS, 1 63.2]
taṃ dṛṣṭvā lajjitaḥ śambhurvirataḥ suratāttadā | [RRS, 1 64.1]
pracyutaścaramo dhāturgṛhītaḥ śūlapāṇinā | [RRS, 1 64.2]
prakṣipto vadane vahnergaṅgāyāmapi so 'patat | [RRS, 1 65.1]
bahiḥ kṣiptastayā so 'pi paridahyamānayā | [RRS, 1 65.2]
saṃjātāstanmalādhānāddhātavaḥ siddhihetavaḥ | [RRS, 1 66.1]
yāvadagnimukhādreto nyapatadbhūrisārataḥ | [RRS, 1 66.2]
śatayojananimnāṃstānkṛtvā kūpāṃstu pañca ca | [RRS, 1 67.1]
tadāprabhṛti kūpasthaṃ tadretaḥ pañcadhābhavat | [RRS, 1 67.2]
raso rasendraḥ sūtaśca pārado miśrakastathā | [RRS, 1 68.1]
iti pañcavidho jātaḥ kṣetrabhedena śambhujaḥ | [RRS, 1 68.2]
raso rakto vinirmuktaḥ sarvadoṣai rasāyanaḥ | [RRS, 1 69.1]
saṃjātāstridaśāstena nīrujā nirjarāmarāḥ | [RRS, 1 69.2]
rasendro doṣanirmuktaḥ śyāvo rūkṣo 'ticañcalaḥ | [RRS, 1 70.1]
rasāyino 'bhavaṃstena nāgā mṛtyujarojjhitāḥ | [RRS, 1 70.2]
devairnāgaiś ca tau kūpau pūritau mṛdbhir aśmabhiḥ | [RRS, 1 71.1]
tadāprabhṛti lokānāṃ tau jātāv atidurlabhau | [RRS, 1 71.2]
īṣatpītaśca rūkṣāṅgo doṣayuktaśca sūtakaḥ | [RRS, 1 72.1]
daśāṣṭasaṃskṛtaiḥ siddho dehaṃ lohaṃ karoti saḥ | [RRS, 1 72.2]
athānyakūpajaḥ ko 'pi sa calaḥ śvetavarṇavān | [RRS, 1 73.1]
pārado vividhairyogaiḥ sarvarogaharaḥ sa hi | [RRS, 1 73.2]
mayūracandrikāchāyaḥ sa raso miśrako mataḥ | [RRS, 1 74.1]
so 'pyaṣṭādaśasaṃskārayuktaścātīva siddhidaḥ | [RRS, 1 74.2]
trayaḥ sūtādayaḥ sūtāḥ sarvasiddhikarā api | [RRS, 1 75.1]
nijakarmavinirmāṇaiḥ śaktimanto 'timātrayā | [RRS, 1 75.2]
etāṃ rasasamutpattiṃ yo jānāti sa dhārmikaḥ | [RRS, 1 76.1]
āyur ārogyasaṃtānaṃ rasasiddhiṃ ca vindati | [RRS, 1 76.2]
rasanātsarvadhātūnāṃ rasa ityabhidhīyate | [RRS, 1 77.1]
jarāruṅmṛtyunāśāya rasyate vā raso mataḥ | [RRS, 1 77.2]
rasoparasarājatvādrasendra iti kīrtitaḥ | [RRS, 1 78.1]
dehalohamayīṃ siddhiṃ sūte sūtastataḥ smṛtaḥ | [RRS, 1 78.2]
rogapaṅkābdhimagnānāṃ pāradānāc ca pāradaḥ | [RRS, 1 79.1]
sarvadhātugataṃ tejomiśritaṃ yatra tiṣṭhati | [RRS, 1 79.2]
tasmātsa miśrakaḥ prokto nānārūpaphalapradaḥ | [RRS, 1 80.1]
evaṃbhūtasya sūtasya martyamṛtyugadacchidaḥ | [RRS, 1 80.2]
prabhāvān mānuṣā jātā devatulyabalāyuṣaḥ | [RRS, 1 80.3]
tān dṛṣṭvābhyarthito rudraḥ śakreṇa tadanantaram | [RRS, 1 81.1]
doṣaiśca kañcukābhiśca rasarājo niyojitaḥ | [RRS, 1 81.2]
tadāprabhṛti sūto 'sau naiva sidhyatyasaṃskṛtaḥ | [RRS, 1 82.1]
jalago jalarūpeṇa tvarito haṃsago bhavet | [RRS, 1 82.2]
malago malarūpeṇa sadhūmo dhūmago bhavet | [RRS, 1 83.1]
anyā jīvagatirdaivī jīvo 'ṇḍādiva niṣkramet | [RRS, 1 83.2]
sa tāṃś ca jīvayejjīvāṃstena jīvo rasaḥ smṛtaḥ | [RRS, 1 84.1]
catasro gatayo dṛśyā adṛśyā pañcamī gatiḥ | [RRS, 1 84.2]
mantradhyānādinā tasya rudhyate pañcamī gatiḥ | [RRS, 1 85.1]
iti bhinnagatitvācca sūtarājyasya durlabhaḥ | [RRS, 1 86.1]
saṃskārastasya bhiṣajā nipuṇena tu rakṣayet | [RRS, 1 86.2]
prathame rajasi snātāṃ hayārūḍhāṃ svalaṃkṛtām | [RRS, 1 87.1]
vīkṣamāṇāṃ vadhūṃ dṛṣṭvā jighṛkṣuḥ kūpago rasaḥ | [RRS, 1 87.2]
udgacchati javātsāpi taṃ dṛṣṭvā yāti vegataḥ | [RRS, 1 88.1]
anugacchati tāṃ sūtaḥ sīmānaṃ yojanonmitam | [RRS, 1 88.2]
pratyāyāti tataḥ kūpaṃ vegataḥ śivasambhavaḥ | [RRS, 1 89.1]
mārganirmitagarteṣu sthitaṃ gṛhṇanti pāradam | [RRS, 1 89.2]
patito darade deśe gauravādvahnivaktrataḥ | [RRS, 1 89.3]
sa raso bhūtale līnas tattaddeśanivāsinaḥ | [RRS, 1 90.1]
tāṃ mṛdaṃ pātanayantre kṣiptvā sūtaṃ haranti ca | [RRS, 1 90.2]
{RRS, 2}
abhravaikrāntamākṣīkavimalādrijasasyakam | [RRS, 2 1.1]
capalo rasakaśceti jñātvāṣṭau saṃgrahed rasān | [RRS, 2 1.2]
devyā rajo bhavedgandho dhātuḥ śukraṃ tathābhrakam iti kṣepakaḥ | [RRS, 2 2.1]
gaurītejaḥ paramamamṛtaṃ vātapittakṣayaghnam prajñābodhi praśamitarujaṃ vṛṣyamāyuṣyamagryam | [RRS, 2 2.2]
balyaṃ snigdhaṃ rucidam akaphaṃ dīpanaṃ śītavīryaṃ tattadyogaiḥ sakalagadahṛd vyoma sūtendrabandhi | [RRS, 2 2.3]
rājahastād adhastād yatsamānītaṃ ghanaṃ khaneḥ | [RRS, 2 3.1]
bhavettaduktaphaladaṃ niḥsattvaṃ niṣphalaṃ param | [RRS, 2 3.2]
pinākaṃ nāgamaṇḍūkaṃ vajramityabhrakaṃ matam | [RRS, 2 4.1]
śvetādivarṇabhedena pratyekaṃ taccaturvidham | [RRS, 2 4.2]
pinākaṃ pāvakottaptaṃ vimuñcati daloccayam | [RRS, 2 5.1]
tatsevitaṃ malaṃ baddhvā mārayatyeva mānavam | [RRS, 2 5.2]
nāgābhraṃ nāgavatkuryāddhvaniṃ pāvakasaṃsthitam | [RRS, 2 6.1]
tadbhuktaṃ kurute kuṣṭhaṃ maṇḍalākhyaṃ na saṃśayaḥ | [RRS, 2 6.2]
utplutyotplutya maṇḍūkaṃ dhmātaṃ patati cābhrakam | [RRS, 2 7.1]
tatkuryādaśmarīrogamasādhyaṃ śastrato 'nyathā | [RRS, 2 7.2]
vajrābhraṃ vahnisaṃtaptaṃ nirmuktāśeṣavaikṛtam | [RRS, 2 8.1]
dehalohakaraṃ tacca sarvarogaharaṃ param | [RRS, 2 8.2]
śvetaṃ raktaṃ ca pītaṃ ca kṛṣṇamevaṃ caturvidham | [RRS, 2 9.1]
śvetaṃ śvetakriyāsūktaṃ raktābhaṃ raktakarmaṇi | [RRS, 2 9.2]
pītābhamabhrakaṃ yattu śreṣṭhaṃ tatpītakarmaṇi | [RRS, 2 9.3]
caturvidhaṃ varaṃ vyoma yadyapyuktaṃ rasāyane | [RRS, 2 10.1]
tathāpi kṛṣṇavarṇābhraṃ koṭikoṭiguṇādhikam | [RRS, 2 10.2]
snigdhaṃ pṛthudalaṃ varṇasaṃyuktaṃ bhārato 'dhikam | [RRS, 2 11.1]
sukhanirmocyapattraṃ ca tadabhraṃ śastamīritam | [RRS, 2 11.2]
sacandrikaṃ ca kiṭṭābhaṃ vyoma na grāsayedrasaḥ | [RRS, 2 12.1]
grasitaśca niyojyo 'sau lohe caiva rasāyane | [RRS, 2 12.2]
niścandrikaṃ mṛtaṃ vyoma sevyaṃ sarvagadeṣu ca | [RRS, 2 13.1]
sevitaṃ candrasaṃyuktaṃ mehaṃ mandānalaṃ caret | [RRS, 2 13.2]
yair uktaṃ yuktinirmuktaiḥ pattrābhrakarasāyanam | [RRS, 2 14.1]
tair dṛṣṭaṃ kālakūṭākhyaṃ viṣaṃ jīvanahetave | [RRS, 2 14.2]
sattvārthaṃ sevanārthaṃ ca yojayecchodhitābhrakam | [RRS, 2 15.1]
anyathā tv aguṇaṃ kṛtvā vikarotyeva niścitam | [RRS, 2 15.2]
prataptaṃ saptavārāṇi nikṣiptaṃ kāñjike 'bhrakam | [RRS, 2 16.1]
nirdoṣaṃ jāyate nūnaṃ prakṣiptaṃ vāpi gojale | [RRS, 2 16.2]
triphalākvathite cāpi gavāṃ dugdhe viśeṣataḥ | [RRS, 2 17.1]
tato dhānyābhrakaṃ kṛtvā piṣṭvā matsyākṣikārasaiḥ | [RRS, 2 17.2]
cakrīṃ kṛtvā viśoṣyātha puṭed ardhebhake puṭe | [RRS, 2 18.1]
puṭedevaṃ hi ṣaḍvāraṃ paunarnavarasaiḥ saha | [RRS, 2 18.2]
kalāṃśaṭaṅkaṇenāpi saṃmardya kṛtacakrikam | [RRS, 2 19.1]
ardhebhākhyapuṭais tadvat saptavāraṃ puṭet khalu | [RRS, 2 19.2]
evaṃ vāsārasenāpi taṇḍulīyarasena ca | [RRS, 2 20.1]
prapuṭet saptavārāṇi pūrvaproktavidhānataḥ | [RRS, 2 20.2]
evaṃ siddhaṃ ghanaṃ sarvayogeṣu viniyojayet | [RRS, 2 20.3]
cūrṇābhraṃ śālisaṃyuktaṃ vastrabaddhaṃ hi kāñjike | [RRS, 2 21.1]
niryātaṃ mardanādvastrāddhānyābhramiti kathyate | [RRS, 2 21.2]
dhānyābhraṃ kāsamardasya rasena parimarditam | [RRS, 2 22.1]
puṭitaṃ daśavāreṇa mriyate nātra saṃśayaḥ | [RRS, 2 22.2]
tadvanmustārasenāpi taṇḍulīyarasena ca | [RRS, 2 22.3]
pītāmalakasaubhāgyapiṣṭaṃ cakrīkṛtābhrakam | [RRS, 2 23.1]
puṭitaṃ ṣaṣṭivārāṇi sindūrābhaṃ prajāyate | [RRS, 2 23.2]
kṣayādyakhilarogaghnaṃ bhavedrogānupānataḥ | [RRS, 2 23.3]
vaṭamūlatvacaḥ kvāthais tāmbūlīpattrasārataḥ | [RRS, 2 24.1]
vāsāmatsyākṣikābhyāṃ vā mīnākṣyā sakaṭhillayā | [RRS, 2 24.2]
payasā vaṭavṛkṣasya marditaṃ puṭitaṃ ghanam | [RRS, 2 25.1]
bhavedviṃśativāreṇa sindūrasadṛśaprabham | [RRS, 2 25.2]
pādāṃśaṭaṅkaṇopetaṃ musalīrasamarditam | [RRS, 2 26.1]
rundhyātkoṣṭhyāṃ dṛḍhaṃ dhmātaṃ sattvarūpaṃ bhaved ghanam | [RRS, 2 26.2]
kāsamardaghanādhānyavāsānāṃ ca punarbhuvaḥ | [RRS, 2 27.1]
matsyākṣyāḥ kāṇḍavallyāśca haṃsapādyā rasaiḥ pṛthak | [RRS, 2 27.2]
piṣṭvā piṣṭvā prayatnena śoṣayed gharmayogataḥ | [RRS, 2 28.1]
palaṃ godhūmacūrṇasya kṣudramatsyāśca ṭaṅkaṇam | [RRS, 2 28.2]
pratyekamaṣṭamāṃśena dattvā dattvā vimardayet | [RRS, 2 29.1]
mardane mardane samyakśoṣayedraviraśmibhiḥ | [RRS, 2 29.2]
pañcājaṃ pañcagavyaṃ vā pañcamāhiṣameva ca | [RRS, 2 30.1]
kṣiptvā golānprakurvīta kiṃcittindukato 'dhikān | [RRS, 2 30.2]
payo dadhi ghṛtaṃ mūtraṃ saviṭkaṃ cājam ucyate | [RRS, 2 31.1]
adhaḥpātanakoṣṭhyāṃ hi dhmātvā sattvaṃ nipātayet | [RRS, 2 31.2]
koṣṭhyāṃ kiṭṭaṃ samāhṛtya vicūrṇya ravakān haret | [RRS, 2 32.1]
tatkiṭṭaṃ svalpaṭaṅkena gomayena vimardya ca | [RRS, 2 32.2]
golānvidhāya saṃśoṣya gharme bhūyo 'pi pūrvavat | [RRS, 2 33.1]
bhūyaḥ kiṭṭaṃ samāhṛtya mṛditvā sattvamāharet | [RRS, 2 33.2]
atha sattvakaṇāṃstāṃstu kvāthayitvāmlakāñjikaiḥ | [RRS, 2 34.1]
śodhanīyagaṇopetaṃ mūṣāmadhye nirudhya ca | [RRS, 2 34.2]
samyagdrutaṃ samāhṛtya dvivāraṃ pradhamed ghanam | [RRS, 2 35.1]
iti śuddhaṃ bhavetsattvaṃ yojyaṃ rasarasāyane | [RRS, 2 35.2]
madhutailavasājyeṣu drāvitaṃ parivāpitam | [RRS, 2 36.1]
mṛdu syāddaśavāreṇa sattvaṃ lohādikaṃ kharam | [RRS, 2 36.2]
paṭṭacūrṇaṃ vidhāyātha goghṛtena pariplutam | [RRS, 2 37.1]
bharjayetsaptavārāṇi cullīsaṃsthitakharpare | [RRS, 2 37.2]
agnivarṇaṃ bhavedyāvadvāraṃ vāraṃ vicūrṇayet | [RRS, 2 38.1]
tṛṇaṃ kṣiptvā dahedyāvattāvadvā bharjanaṃ caret | [RRS, 2 38.2]
tataḥ sagandhakaṃ piṣṭvā vaṭamūlakaṣāyataḥ | [RRS, 2 39.1]
puṭedviṃśativāreṇa vārāheṇa puṭena hi | [RRS, 2 39.2]
punarviṃśativārāṇi triphalotthakaṣāyataḥ | [RRS, 2 40.1]
triphalāmuṇḍikābhṛṅgapatrapathyākṣamūlakaiḥ | [RRS, 2 40.2]
bhāvayitvā prayoktavyaṃ sarvarogeṣu mātrayā | [RRS, 2 41.1]
sattvābhrātkiṃcidaparaṃ nirvikāraṃ guṇādhikam | [RRS, 2 41.2]
evaṃ cecchatavārāṇi puṭapākena sādhitam | [RRS, 2 42.1]
guṇavajjāyate 'tyarthaṃ paraṃ pācanadīpanam | [RRS, 2 42.2]
gandharvapattratoyena guḍena saha bhāvitam | [RRS, 2 43.1]
adhordhvaṃ vaṭapatrāṇi niścandraṃ tripuṭaiḥ khagam | [RRS, 2 43.2]
kṣudhaṃ karoti cātyarthaṃ guñjārdhamitisevayā | [RRS, 2 44.1]
tattadrogaharairyogaiḥ sarvarogaharaṃ param | [RRS, 2 44.2]
sattvasya golakaṃ dhmātaṃ sasyasaṃyuktakāñjike | [RRS, 2 45.1]
nirvāpya tatkṣaṇenaiva kuṭṭayellohapārayā | [RRS, 2 45.2]
sampratāpya ghanasthūlakaṇān kṣiptvātha kāñjike | [RRS, 2 46.1]
tatkṣaṇena samāhṛtya kuṭṭayitvā rajaścaret | [RRS, 2 46.2]
goghṛtena ca taccūrṇaṃ bharjayet pūrvavat tridhā | [RRS, 2 47.1]
dhātrīphalarasaistadvaddhātrīpatrarasena vā | [RRS, 2 47.2]
bharjane bharjane kāryaṃ śilāpaṭṭena peṣaṇam | [RRS, 2 48.1]
tataḥ punarnavāvāsārasaiḥ kāñjikamiśritaiḥ | [RRS, 2 48.2]
prapuṭeddaśavārāṇi daśavārāṇi gandhakaiḥ | [RRS, 2 49.1]
evaṃ saṃśodhitaṃ vyomasattvaṃ sarvaguṇottaram | [RRS, 2 49.2]
yatheṣṭaṃ viniyoktavyaṃ jāraṇe ca rasāyane | [RRS, 2 49.3]
drutayo naiva nirdiṣṭāḥ śāstre dṛṣṭā api dṛḍham | [RRS, 2 50.1]
vinā śaṃbhoḥ prasādena na sidhyanti kadācana | [RRS, 2 50.2]
vellavyoṣasamanvitaṃ ghṛtayutaṃ vallonmitaṃ sevitaṃ divyābhraṃ kṣayapāṇḍuruggrahaṇikāśūlāmakuṣṭhāmayam | [RRS, 2 51.1]
jūrtiṃ śvāsagadaṃ pramehamaruciṃ kāsāmayaṃ durdharaṃ mandāgniṃ jaṭharavyathāṃ vijayate yogairaśeṣāmayān | [RRS, 2 51.2]
aṣṭāsraś cāṣṭaphalakaḥ ṣaṭkoṇo masṛṇo guruḥ | [RRS, 2 52.1]
śuddhamiśritavarṇaiśca yukto vaikrānta ucyate | [RRS, 2 52.2]
śveto raktaśca pītaśca nīlaḥ pārāpatacchaviḥ | [RRS, 2 53.1]
śyāmalaḥ kṛṣṇavarṇaśca karburaścāṣṭadhā hi saḥ | [RRS, 2 53.2]
āyuḥpradaśca balavarṇakaro 'tivṛṣyaḥ prajñāpradaḥ sakaladoṣagadāpahārī | [RRS, 2 54.1]
dīptāgnikṛt pavisamānaguṇastarasvī vaikrāntakaḥ khalu vapurbalalohakārī | [RRS, 2 54.2]
rasāyaneṣu sarveṣu pūrvagaṇyaḥ pratāpavān | [RRS, 2 55.1]
vajrasthāne niyoktavyo vaikrāntaḥ sarvadoṣahā | [RRS, 2 55.2]
daityendro māhiṣaḥ siddhaḥ sahadevasamudbhavaḥ | [RRS, 2 56.1]
durgā bhagavatī devī taṃ śūlena vyamardayat | [RRS, 2 56.2]
tasya raktaṃ tu patitaṃ yatra yatra sthitaṃ bhuvi | [RRS, 2 57.1]
tatra tatra tu vaikrāntaṃ vajrākāraṃ mahārasam | [RRS, 2 57.2]
vindhyasya dakṣiṇe bhāge hy uttare vāsti sarvataḥ | [RRS, 2 58.1]
vikṛntayati lohāni tena vaikrāntakaḥ smṛtaḥ | [RRS, 2 58.2]
śvetaḥ pītastathā rakto nīlaḥ pārāvataprabhaḥ | [RRS, 2 59.1]
mayūrakaṇṭhasadṛśaścānyo marakataprabhaḥ | [RRS, 2 59.2]
dehasiddhikaraṃ kṛṣṇaṃ pīte pītaṃ site sitam | [RRS, 2 60.1]
sarvārthasiddhidaṃ raktaṃ tathā marakataprabham | [RRS, 2 60.2]
śeṣe dve niṣphale varjye vaikrāntamiti saptadhā | [RRS, 2 60.3]
yatra kṣetre sthitaṃ caiva vaikrāntaṃ tatra bhairavam | [RRS, 2 61.1]
vināyakaṃ ca sampūjya gṛhṇīyācchuddhamānasaḥ | [RRS, 2 61.2]
vaikrānto vajrasadṛśo dehalohakaro mataḥ | [RRS, 2 62.1]
viṣaghno rasarājaśca jvarakuṣṭhakṣayapraṇut | [RRS, 2 62.2]
vaikrāntakāḥ syustridinaṃ viśuddhāḥ saṃsveditāḥ kṣārapaṭūni dattvā | [RRS, 2 63.1]
amleṣu mūtreṣu kulattharambhānīre 'thavā kodravavāripakvāḥ | [RRS, 2 63.2]
kulatthakvāthasaṃsvinno vaikrāntaḥ pariśudhyati | [RRS, 2 64.1]
mriyate 'ṣṭapuṭair gandhanimbukadravasaṃyutaḥ | [RRS, 2 64.2]
vaikrānteṣu ca tapteṣu hayamūtraṃ vinikṣipet | [RRS, 2 65.1]
paunaḥpunyena vā kuryāddravaṃ dattvā puṭaṃ tvanu | [RRS, 2 65.2]
bhasmībhūtaṃ tu vaikrāntaṃ vajrasthāne niyojayet | [RRS, 2 65.3]
mocamoraṭapālāśakṣāragomūtrabhāvitam | [RRS, 2 66.1]
vajrakandaniśākalkaphalacūrṇasamanvitam | [RRS, 2 66.2]
tatkalkaṃ ṭaṅkaṇaṃ lākṣācūrṇaṃ vaikrāntasaṃbhavam | [RRS, 2 67.1]
navasārasamāyuktaṃ meṣaśṛṅgīdravānvitaṃ | [RRS, 2 67.2]
piṇḍitaṃ mūkamūṣasthaṃ dhmāpitaṃ ca haṭhāgninā | [RRS, 2 68.1]
tatraiva patate sattvaṃ vaikrāntasya na saṃśayaḥ | [RRS, 2 68.2]
sattvapātanayogena marditaśca vaṭīkṛtaḥ | [RRS, 2 69.1]
mūṣāstho ghaṭikādhmāto vaikrāntaḥ sattvamutsṛjet | [RRS, 2 69.2]
bhasmatvaṃ samupāgato vikṛtako hemnā mṛtenānvitaḥ pādāṃśena kaṇājyavellasahito guñjāmitaḥ sevitaḥ | [RRS, 2 70.1]
yakṣmāṇaṃ jaraṇaṃ ca pāṇḍugudajaṃ śvāsaṃ ca kāsāmayaṃ duṣṭāṃ ca grahaṇīm uraḥkṣatamukhān rogāñjayed dehakṛt | [RRS, 2 70.2]
sūtabhasmārdhasaṃyuktaṃ nīlavaikrāntabhasmakaṃ | [RRS, 2 71.1]
mṛtābhrasattvamubhayostulitaṃ parimarditam | [RRS, 2 71.2]
kṣaudrājyasaṃyutaṃ prātarguñjāmātraṃ niṣevitam | [RRS, 2 72.1]
nihanti sakalānrogāndurjayānanyabheṣajaiḥ | [RRS, 2 72.2]
triḥsaptadivasair nṝṇāṃ gaṅgāmbha iva pātakam | [RRS, 2 72.3]
suvarṇaśailaprabhavo viṣṇunā kāñcano rasaḥ | [RRS, 2 73.1]
tāpyāṃ kirātacīneṣu yavaneṣu ca nirmitaḥ | [RRS, 2 73.2]
tāpyaḥ sūryāṃśusaṃtapto mādhave māsi dṛśyate | [RRS, 2 73.3]
madhuraḥ kāñcanābhāsaḥ sāmlo rajatasaṃnibhaḥ | [RRS, 2 74.1]
kiṃcitkaṣāyamadhuraḥ śītaḥ pāke kaṭurlaghuḥ | [RRS, 2 74.2]
tatsevanājjarāvyādhiviṣairna paribhūyate | [RRS, 2 74.3]
mākṣiko dvividho hemamākṣikastāramākṣikaḥ | [RRS, 2 75.1]
tatrādyaṃ mākṣikaṃ kānyakubjotthaṃ svarṇasaṃnibham | [RRS, 2 75.2]
tapatītīrasambhūtaṃ pañcavarṇasuvarṇavat | [RRS, 2 76.1]
pāṣāṇabahalaḥ proktastārākhyo 'lpaguṇātmakaḥ | [RRS, 2 76.2]
mākṣīkadhātuḥ sakalāmayaghnaḥ prāṇo rasendrasya paraṃ hi vṛṣyaḥ | [RRS, 2 77.1]
durmelalohadvayamelanaś ca guṇottaraḥ sarvarasāyanāgryaḥ | [RRS, 2 77.2]
eraṇḍatailaluṅgāmbusiddhaṃ śudhyati mākṣikam | [RRS, 2 78.1]
siddhaṃ vā kadalīkandatoyena ghaṭikādvayam | [RRS, 2 78.2]
taptaṃ kṣiptaṃ varākvāthe śuddhimāyāti mākṣikam | [RRS, 2 78.3]
mātuluṅgāmbugandhābhyāṃ piṣṭaṃ mūṣodare sthitam | [RRS, 2 79.1]
pañcakroḍapuṭair dagdhaṃ mriyate mākṣikaṃ khalu | [RRS, 2 79.2]
eraṇḍasnehagavyājair mātuluṅgarasena vā | [RRS, 2 80.1]
kharparasthaṃ dṛḍhaṃ pakvaṃ jāyate dhātusaṃnibham | [RRS, 2 80.2]
evaṃ mṛtaṃ rase yojyaṃ rasāyanavidhāv api | [RRS, 2 80.3]
triṃśāṃśanāgasaṃyuktaṃ kṣārair amlaiśca vartitam | [RRS, 2 81.1]
dhmātaṃ prakaṭamūṣāyāṃ sattvaṃ muñcati mākṣikam | [RRS, 2 81.2]
saptavāraṃ paridrāvya kṣiptaṃ nirguṇḍikārase | [RRS, 2 82.1]
mākṣīkasattvasaṃmiśraṃ nāgaṃ naśyati niścitam | [RRS, 2 82.2]
kṣaudragandharvatailābhyāṃ gomūtreṇa ghṛtena ca | [RRS, 2 83.1]
kadalīkandasāreṇa bhāvitaṃ mākṣikaṃ muhuḥ | [RRS, 2 83.2]
mūṣāyāṃ muñcati dhmātaṃ sattvaṃ śulbanibhaṃ mṛdu | [RRS, 2 83.3]
guñjābījasamacchāyaṃ drutadrāvaṃ ca śītalam | [RRS, 2 84.1]
tāpyasattvaṃ viśuddhaṃ taddehalohakaraṃ param | [RRS, 2 84.2]
mākṣīkasattvena rasendrapiṣṭaṃ kṛtvā vilīne ca baliṃ nidhāya | [RRS, 2 85.1]
saṃmiśrya saṃmardya ca khalvamadhye nikṣipya sattvaṃ drutimabhrakasya | [RRS, 2 85.2]
vidhāya golaṃ lavaṇākhyayantre paceddinārdhaṃ mṛduvahninā ca | [RRS, 2 86.1]
svataḥ suśītaṃ paricūrṇya samyagvallonmitaṃ vyoṣaviḍaṅgayuktam | [RRS, 2 86.2]
saṃsevitaṃ kṣaudrayutaṃ nihanti jarāṃ sarogāṃ tvapamṛtyumeva | [RRS, 2 87.1]
duḥsādhyarogānapi saptavāsarairnaitena tulyo 'sti sudhāraso 'pi | [RRS, 2 87.2]
eraṇḍotthena tailena guñjākṣaudraṃ ca ṭaṅkaṇam | [RRS, 2 88.1]
marditaṃ tasya vāpena sattvaṃ mākṣīkajaṃ dravet | [RRS, 2 88.2]
vimalastrividhaḥ prokto hemādyastārapūrvakaḥ | [RRS, 2 89.1]
tṛtīyaḥ kāṃsyavimalastattatkāntyā sa lakṣyate | [RRS, 2 89.2]
vartulaḥ koṇasaṃyuktaḥ snigdhaśca phalakānvitaḥ | [RRS, 2 90.1]
marutpittaharo vṛṣyo vimalo 'tirasāyanaḥ | [RRS, 2 90.2]
pūrvo hemakriyāsūkto dvitīyo rūpyakṛnmataḥ | [RRS, 2 91.1]
tṛtīyo bheṣaje teṣu pūrvapūrvo guṇottaraḥ | [RRS, 2 91.2]
āṭarūṣajale svinno vimalo vimalo bhavet | [RRS, 2 92.1]
jambīrasvarase svinno meṣaśṛṅgīrase 'thavā | [RRS, 2 92.2]
āyāti śuddhiṃ vimalo dhātavaśca yathā pare | [RRS, 2 92.3]
gandhāśmalakucāmlaiśca mriyate daśabhiḥ puṭaiḥ | [RRS, 2 93]
saṭaṅkalakucadrāvairmeṣaśṛṅgyāśca bhasmanā | [RRS, 2 94.1]
piṣṭo mūṣodare liptaḥ saṃśoṣya ca nirudhya ca | [RRS, 2 94.2]
ṣaṭprasthakokilairdhmāto vimalaḥ sīsasaṃnibhaḥ | [RRS, 2 95.1]
sattvaṃ muñcati tadyukto rasaḥ syātsa rasāyanaḥ | [RRS, 2 95.2]
vimalaṃ śigrutoyena kāṅkṣīkāsīsaṭaṅkaṇam | [RRS, 2 96.1]
vajrakandasamāyuktaṃ bhāvitaṃ kadalīrasaiḥ | [RRS, 2 96.2]
mokṣakakṣārasaṃyuktaṃ dhmāpitaṃ mūkamūṣagam | [RRS, 2 97.1]
sattvaṃ candrārkasaṃkāśaṃ patate nātra saṃśayaḥ | [RRS, 2 97.2]
tatsattvaṃ sūtasaṃyuktaṃ piṣṭaṃ kṛtvā sumarditam | [RRS, 2 98.1]
vilīne gandhake kṣiptvā jārayettriguṇālakaṃ | [RRS, 2 98.2]
śilāṃ pañcaguṇāṃ cāpi vālukāyantrake khalu | [RRS, 2 99.1]
tārabhasmadaśāṃśena tāvadvaikrāntakaṃ mṛtaṃ | [RRS, 2 99.2]
sarvamekatra saṃcūrṇya paṭena parigālya ca | [RRS, 2 100.1]
nikṣipya kūpikāmadhye paripūrya prayatnataḥ | [RRS, 2 100.2]
līḍho vyoṣavarānvito vimalako yukto ghṛtaiḥ sevito hanyāddurbhagakṛjjvarāñśvayathukaṃ pāṇḍupramehārucīḥ | [RRS, 2 101.1]
mūlārtiṃ grahaṇīṃ ca śūlamatulaṃ yakṣmāmayaṃ kāmalāṃ sarvānpittamarudgadānkimaparairyogairaśeṣāmayān | [RRS, 2 101.2]
śilādhātur dvidhā prokto gomūtrādyo rasāyanaḥ | [RRS, 2 102.1]
karpūrapūrvakaścānyastatrādyo dvividhaḥ punaḥ | [RRS, 2 102.2]
sasattvaścaiva niḥsattvastayoḥ pūrvo guṇādhikaḥ | [RRS, 2 102.3]
grīṣme tīvrārkataptebhyaḥ pādebhyo himabhūbhṛtaḥ | [RRS, 2 103.1]
svarṇarūpyārkagarbhebhyaḥ śilādhāturviniḥsaret | [RRS, 2 103.2]
svarṇagarbhagirerjāto japāpuṣpanibho guruḥ | [RRS, 2 104.1]
sasvalpatiktaḥ susvāduḥ paramaṃ tadrasāyanam | [RRS, 2 104.2]
rūpyagarbhagirerjātaṃ madhuraṃ pāṇḍuraṃ guru | [RRS, 2 105.1]
śilājaṃ pittarogaghnaṃ viśeṣātpāṇḍurogahṛt | [RRS, 2 105.2]
tāmragarbhaṃ girerjātaṃ nīlavarṇaṃ ghanaṃ guru | [RRS, 2 106.1]
śilājaṃ kaphavātaghnaṃ tiktoṣṇaṃ kṣayarogahṛt | [RRS, 2 106.2]
vahnau kṣiptaṃ bhavedyattalliṅgākāramadhūmakam | [RRS, 2 107.1]
salile 'tha vilīnaṃ ca tacchuddhaṃ hi śilājatu | [RRS, 2 107.2]
nūnaṃ sajvarapāṇḍuśophaśamanaṃ mehāgnimāndyāpahaṃ medaśchedakaraṃ ca yakṣmaśamanaṃ śūlāmayonmūlanam | [RRS, 2 108.1]
gulmaplīhavināśanaṃ jaṭharahṛcchūlaghnamāmāpahaṃ sarvatvaggadanāśanaṃ kimaparaṃ dehe ca lohe hitam | [RRS, 2 108.2]
rasoparasasūtendraratnaloheṣu ye guṇāḥ | [RRS, 2 109.1]
vasanti te śilādhātau jarāmṛtyujigīṣayā | [RRS, 2 109.2]
kṣārāmlagojalair dhautaṃ śudhyatyeva śilājatu | [RRS, 2 110]
śilādhātuṃ ca dugdhena triphalāmārkavadravaiḥ | [RRS, 2 111.1]
lohapātre vinikṣipya śodhayedatiyatnataḥ | [RRS, 2 111.2]
kṣārāmlaguggulopetaiḥ svedanīyantramadhyagaiḥ | [RRS, 2 112.1]
sveditaṃ ghaṭikāmānācchilādhātu viśudhyati | [RRS, 2 112.2]
śilayā gandhatālābhyāṃ mātuluṅgarasena ca | [RRS, 2 113.1]
puṭitaṃ hi śilādhātu mriyate 'ṣṭagiriṇḍakaiḥ | [RRS, 2 113.2]
bhasmībhūtaśilodbhavaṃ samatulaṃ kāntaṃ ca vaikrāntakaṃ yuktaṃ ca triphalākaṭutrikaghṛtairvallena tulyaṃ bhajet | [RRS, 2 114.1]
pāṇḍau yakṣmagade tathāgnisadane meheṣu mūlāmaye gulmaplīhamahodare bahuvidhe śūle ca yonyāmaye | [RRS, 2 114.2]
seveta yadi ṣaṇmāsaṃ rasāyanavidhānataḥ | [RRS, 2 115.1]
valīpalitanirmukto jīvedvarṣaśataṃ sukhī | [RRS, 2 115.2]
piṣṭaṃ drāvaṇavargeṇa sāmlena girisaṃbhavam | [RRS, 2 116.1]
kṣiptvā mūṣodare ruddhvā gāḍhairdhmātaṃ hi kokilaiḥ | [RRS, 2 116.2]
sattvaṃ muñcecchilādhātuḥ śvasanairlohasaṃnibham | [RRS, 2 116.3]
pāṇḍuraṃ sikatākāraṃ karpūrādyaṃ śilājatu | [RRS, 2 117.1]
mūtrakṛcchrāśmarīmehakāmalāpāṇḍunāśanam | [RRS, 2 117.2]
elātoyena saṃbhinnaṃ siddhaṃ śuddhimupaiti tat | [RRS, 2 118.1]
naitasya māraṇaṃ sattvapātanaṃ vihitaṃ budhaiḥ | [RRS, 2 118.2]
pītvā hālāhalaṃ vāntaṃ pītāmṛtagarutmatā | [RRS, 2 119.1]
viṣeṇāmṛtayuktena girau marakatāhvaye | [RRS, 2 119.2]
tadvāntaṃ hi ghanībhūtaṃ saṃjātaṃ sasyakaṃ khalu | [RRS, 2 119.3]
mayūrakaṇṭhasacchāyaṃ bhārāḍhyamatiśasyate | [RRS, 2 120]
dravyaṃ viṣayutaṃ yattaddravyādhikaguṇaṃ bhavet | [RRS, 2 121.1]
hālāhalaṃ sudhāyuktaṃ sudhādhikaguṇaṃ tathā | [RRS, 2 121.2]
niḥśeṣadoṣaviṣahṛdgadaśūlamūlakuṣṭhāmlapaittikavibandhaharaṃ paraṃ ca | [RRS, 2 122.1]
rasāyanaṃ vamanarekakaraṃ garaghnaṃ śvitrāpahaṃ gaditamatra mayūratuttham | [RRS, 2 122.2]
sasyakaṃ śuddhimāpnoti raktavargeṇa bhāvitam | [RRS, 2 123]
snehavargeṇa saṃsiktaṃ saptavāramadūṣitam | [RRS, 2 124.1]
dolāyantreṇa susvinnaṃ sasyakaṃ praharatrayam | [RRS, 2 124.2]
gomahiṣyājamūtreṣu śudhyate pañcakharparam | [RRS, 2 124.3]
lakucadrāvagandhāśmaṭaṅkaṇena samanvitam | [RRS, 2 125.1]
nirudhya mūṣikāmadhye mriyate kaukkuṭaiḥ puṭaiḥ | [RRS, 2 125.2]
sasyakasya tu cūrṇaṃ tu pādasaubhāgyasaṃyutam | [RRS, 2 126.1]
karañjatailamadhyasthaṃ dinamekaṃ nidhāpayet | [RRS, 2 126.2]
andhamūṣāsyamadhyasthaṃ dhmāpayetkokilatrayam | [RRS, 2 127.1]
indragopākṛti caiva sattvaṃ bhavati śobhanam | [RRS, 2 127.2]
nimbudravālpaṭaṅkābhyāṃ mūṣāmadhye nirudhya ca | [RRS, 2 128.1]
tāmrarūpaṃ paridhmātaṃ sattvaṃ muñcati sasyakam | [RRS, 2 128.2]
śuddhaṃ sasyaṃ śilākrāntaṃ pūrvabheṣajasaṃyutam | [RRS, 2 129.1]
nānāvidhānayogena sattvaṃ muñcati niścitam | [RRS, 2 129.2]
sattvametatsamādāya kharabhūnāgasattvabhuk | [RRS, 2 130.1]
tanmudrikā kṛtasparśā śūlaghnī tatkṣaṇād bhavet | [RRS, 2 130.2]
carācaraṃ viṣaṃ bhūtaḍākinīdṛggataṃ jayet | [RRS, 2 131.1]
mudrikeyaṃ vidhātavyā dṛṣṭapratyayakārikā | [RRS, 2 131.2]
rāmavat somasenānīr mudrite 'pi tathākṣaram | [RRS, 2 132.1]
himālayottare pārśve aśvakarṇo mahādrumaḥ | [RRS, 2 132.2]
tatra śūlaṃ samutpannaṃ tatraiva vilayaṃ gatam | [RRS, 2 132.3]
mantreṇānena mudrāmbho nipītaṃ saptamantritam | [RRS, 2 133.1]
sadyaḥ śūlaharaṃ proktamiti bhālukibhāṣitam | [RRS, 2 133.2]
anayā mudrayā taptaṃ tailamagnau suniścitam | [RRS, 2 134.1]
lepitaṃ hanti vegena śūlaṃ yatra kvacidbhavet | [RRS, 2 134.2]
sadyaḥ sūtikaraṃ nāryāḥ sadyo netrarujāpaham | [RRS, 2 134.3]
gauraḥ śveto 'ruṇaḥ kṛṣṇaścapalastu caturvidhaḥ | [RRS, 2 135.1]
hemābhaścaiva tārābho viśeṣādrasabandhanaḥ | [RRS, 2 135.2]
śeṣau tu madhyau lākṣāvacchīghradrāvau tu niṣphalau | [RRS, 2 136.1]
vaṅgavaddravate vahnau capalastena kīrtitaḥ | [RRS, 2 136.2]
capalo lekhanaḥ snigdho dehalohakaro mataḥ | [RRS, 2 137.1]
rasarājasahāyaḥ syāttiktoṣṇamadhuro mataḥ | [RRS, 2 137.2]
capalaḥ sphaṭikacchāyaḥ ṣaḍasrī snigdhako guruḥ | [RRS, 2 138.1]
tridoṣaghno 'tivṛṣyaśca rasabandhavidhāyakaḥ | [RRS, 2 138.2]
mahāraseṣu kaiściddhi capalaḥ parikīrtitaḥ | [RRS, 2 139]
jambīrakarkoṭakaśṛṅgaverair vibhāvanābhiścapalasya śuddhiḥ | [RRS, 2 140]
śailaṃ tu cūrṇayitvā tu dhānyāmlopaviṣair viṣaiḥ | [RRS, 2 141.1]
piṇḍaṃ baddhvā tu vidhivatpātayeccapalaṃ tathā | [RRS, 2 141.2]
rasako dvividhaḥ prokto durduraḥ kāravellakaḥ | [RRS, 2 142.1]
sadalo durduraḥ prokto nirdalaḥ kāravellakaḥ | [RRS, 2 142.2]
sattvapāte śubhaḥ pūrvo dvitīyaścauṣadhādiṣu | [RRS, 2 143.1]
rasakaḥ sarvamehaghnaḥ kaphapittavināśanaḥ | [RRS, 2 143.2]
netrarogakṣayaghnaśca lohapāradarañjanaḥ | [RRS, 2 143.3]
nāgārjunena saṃdiṣṭau rasaśca rasakāvubhau | [RRS, 2 144.1]
śreṣṭhau siddharasau khyātau dehalohakarau param | [RRS, 2 144.2]
rasaśca rasakaścobhau yenāgnisahanau kṛtau | [RRS, 2 145.1]
dehalohamayī siddhirdāsī tasya na saṃśayaḥ | [RRS, 2 145.2]
kaṭukālābuniryāsa āloḍya rasakaṃ pacet | [RRS, 2 146.1]
śuddhaṃ doṣavinirmuktaṃ pītavarṇaṃ tu jāyate | [RRS, 2 146.2]
kharparaḥ parisaṃtaptaḥ saptavāraṃ nimajjitaḥ | [RRS, 2 147.1]
bījapūrarasasyāntarnirmalatvaṃ samaśnute | [RRS, 2 147.2]
nṛmūtre vāśvamūtre vā takre vā kāñjike 'thavā | [RRS, 2 148.1]
pratāpya majjitaṃ samyakkharparaṃ pariśudhyati | [RRS, 2 148.2]
naramūtre sthito māsaṃ rasako rañjayeddhruvam | [RRS, 2 149.1]
śuddhatāmraṃ rasaṃ tāraṃ śuddhasvarṇaprabhaṃ yathā | [RRS, 2 149.2]
haridrātriphalārālāsindhudhūmaiḥ saṭaṅkaṇaiḥ | [RRS, 2 150.1]
sāruṣkaraiśca pādāṃśaiḥ sāmlaiḥ saṃmardya kharparam | [RRS, 2 150.2]
liptaṃ vṛntākamūṣāyāṃ śoṣayitvā nirudhya ca | [RRS, 2 151.1]
mūṣāmukhopari nyasya kharparaṃ pradhamettataḥ | [RRS, 2 151.2]
kharpare prahṛte jvālā bhavennīlā sitā yadi | [RRS, 2 152.1]
tadā saṃdaṃśato mūṣāṃ dhṛtvā kṛtvā tvadhomukhīm | [RRS, 2 152.2]
śanairāsphālayedbhūmau yathā nālaṃ na bhajyate | [RRS, 2 153.1]
vaṅgābhaṃ patitaṃ sattvaṃ samādāya niyojayet | [RRS, 2 153.2]
evaṃ tricaturairvāraiḥ sarvaṃ sattvaṃ viniḥsaret | [RRS, 2 153.3]
sābhayājatubhūnāganiśādhūmajaṭaṅkaṇam | [RRS, 2 154.1]
mūkamūṣāgataṃ dhmātaṃ śuddhaṃ sattvaṃ vimuñcati | [RRS, 2 154.2]
lākṣāguḍāsurīpathyāharidrāsarjaṭaṅkaṇaiḥ | [RRS, 2 155.1]
samyaksaṃcūrṇya tatpakvaṃ godugdhena ghṛtena ca | [RRS, 2 155.2]
vṛntākamūṣikāmadhye nirudhya guṭikākṛtim | [RRS, 2 156.1]
dhmātvā dhmātvā samākṛṣya ḍhālayitvā śilātale | [RRS, 2 156.2]
sattvaṃ vaṅgākṛtiṃ grāhyaṃ rasakasya manoharam | [RRS, 2 156.3]
yadvā jalayutāṃ sthālīṃ nikhanetkoṣṭhikodare | [RRS, 2 157.1]
sacchidraṃ tanmukhe mallaṃ tanmukhe 'dhomukhīṃ kṣipet | [RRS, 2 157.2]
mūṣopari śikhitrāṃśca prakṣipya pradhameddṛḍham | [RRS, 2 158.1]
patitaṃ sthālikānīre sattvamādāya yojayet | [RRS, 2 158.2]
tatsattvaṃ tālakopetaṃ prakṣipya khalu kharpare | [RRS, 2 159.1]
mardayellohadaṇḍena bhasmībhavati niścitam | [RRS, 2 159.2]
tadbhasma mṛtakāntena samena saha yojayet | [RRS, 2 160.1]
aṣṭaguñjāmitaṃ cūrṇaṃ triphalākvāthasaṃyutam | [RRS, 2 160.2]
kāntapātrasthitaṃ rātrau tilajaprativāpakam | [RRS, 2 161.1]
niṣevitaṃ nihantyāśu madhumehamapi dhruvam | [RRS, 2 161.2]
pittaṃ kṣayaṃ ca pāṇḍuṃ ca śvayathuṃ gulmameva ca | [RRS, 2 162.1]
raktagulmaṃ ca nārīṇāṃ pradaraṃ somarogakam | [RRS, 2 162.2]
yonirogānaśeṣāṃśca viṣamāṃśca jvarānapi | [RRS, 2 163.1]
rajaḥśūlaṃ ca nārīṇāṃ kāsaṃ śvāsaṃ ca hidhmikām | [RRS, 2 163.2]
{RRS, 3}
gandhāśmagairikāsīsakāṅkṣītālaśilāñjanam | [RRS, 3 1.1]
kaṅkuṣṭhaṃ cetyuparasāścāṣṭau pāradakarmaṇi | [RRS, 3 1.2]
pārvatyuvāca | [RRS, 3 2.1]
gandhakasya tu māhātmyaṃ tadguhyaṃ vada me prabho | [RRS, 3 2.2]
īśvara uvāca | [RRS, 3 3.1]
śvetadvīpe purā devi sarvaratnavibhūṣite | [RRS, 3 3.2]
sarvakāmamaye ramye tīre kṣīrapayonidheḥ | [RRS, 3 3.3]
vidyādharādimukhyābhiraṅganābhiśca yoginām | [RRS, 3 4.1]
siddhāṅganābhiḥ śreṣṭhābhistathaivāpsarasāṃ gaṇaiḥ | [RRS, 3 4.2]
devāṅganābhī ramyābhiḥ krīḍitābhirmanoharaiḥ | [RRS, 3 5.1]
gītairnṛtyairvicitraiśca vādyairnānāvidhaistathā | [RRS, 3 5.2]
evaṃ saṃkrīḍamānāyāḥ prābhavat prasṛtaṃ rajaḥ | [RRS, 3 6.1]
tadrajo 'tīva suśroṇi sugandhi sumanoharam | [RRS, 3 6.2]
rajasaścātibāhulyādvāsaste raktatāṃ yayau | [RRS, 3 7.1]
tatra tyaktvā tu tadvastraṃ susnātā kṣīrasāgare | [RRS, 3 7.2]
vṛtā devāṅganābhistvaṃ kailāsaṃ punarāgatā | [RRS, 3 8.1]
ūrmibhistadrajovastraṃ nītaṃ madhye payonidheḥ | [RRS, 3 8.2]
evaṃ te śoṇitaṃ bhadre praviṣṭaṃ kṣīrasāgare | [RRS, 3 9.1]
kṣīrābdhimathane caitadamṛtena sahotthitam | [RRS, 3 9.2]
nijagandhena tānsarvānharṣayansarvadānavān | [RRS, 3 10.1]
tato devagaṇairuktaṃ gandhakākhyo bhavatvayam | [RRS, 3 10.2]
rasasya bandhanārthāya jāraṇāya bhavatvayam | [RRS, 3 11.1]
ye guṇāḥ pārade proktāste caivātra bhavantviti | [RRS, 3 11.2]
iti devagaṇaiḥ prītaiḥ purā proktaṃ sureśvari | [RRS, 3 12.1]
tenāyaṃ gandhako nāma vikhyātaḥ kṣitimaṇḍale | [RRS, 3 12.2]
sa cāpi trividho devi śukacañcunibho varaḥ | [RRS, 3 13.1]
madhyamaḥ pītavarṇaḥ syācchuklavarṇo 'dhamaḥ priye | [RRS, 3 13.2]
caturdhā gandhako jñeyo varṇaiḥ śvetādibhiḥ khalu | [RRS, 3 14.1]
śveto 'tra khaṭikāprokto lepane lohamāraṇe | [RRS, 3 14.2]
tathā cāmalasāraḥ syādyo bhavetpītavarṇavān | [RRS, 3 15.1]
śukapicchaḥ sa eva syācchreṣṭho rasarasāyane | [RRS, 3 15.2]
raktaśca śukatuṇḍākhyo dhātuvādavidhau varaḥ | [RRS, 3 16.1]
durlabhaḥ kṛṣṇavarṇaśca sa jarāmṛtyunāśanaḥ | [RRS, 3 16.2]
gandhāśmātirasāyanaḥ sumadhuraḥ pāke kaṭūṣṇo mataḥ kaṇḍūkuṣṭhavisarpadadrudalano dīptānalaḥ pācanaḥ | [RRS, 3 17.1]
āmonmocanaśoṣaṇo viṣaharaḥ sūtendravīryaprado gaurīpuṣpabhavastathā kṛmiharaḥ satyātmakaḥ sūtajit | [RRS, 3 17.2]
balinā sevitaḥ pūrvaṃ prabhūtabalahetave | [RRS, 3 18.1]
vāsukiṃ karṣatastasya tanmukhajvālayā drutā | [RRS, 3 19.1]
vasā gandhakagandhāḍhyā sarvato niḥsṛtā tanoḥ | [RRS, 3 19.2]
gandhakatvaṃ ca samprāptā gandho 'bhūtsaviṣaḥ smṛtaḥ | [RRS, 3 20.1]
tasmād balivasetyukto gandhako 'timanoharaḥ | [RRS, 3 20.2]
payaḥsvinno ghaṭīmātraṃ vāridhauto hi gandhakaḥ | [RRS, 3 21.1]
gavyājyavidruto vastrādgālitaḥ śuddhimṛcchati | [RRS, 3 21.2]
evaṃ saṃśodhitaḥ so 'yaṃ pāṣāṇān ambare tyajet | [RRS, 3 22.1]
ghṛte viṣaṃ tuṣākāraṃ svayaṃ piṇḍatvameva ca | [RRS, 3 22.2]
iti śuddho hi gandhāśmā nāpathyairvikṛtiṃ vrajet | [RRS, 3 23.1]
apathyādanyathā hanyātpītaṃ hālāhalaṃ yathā | [RRS, 3 23.2]
gandhako drāvito bhṛṅgarase kṣipto viśudhyati | [RRS, 3 24.1]
tadrasaiḥ saptadhā bhinno gandhakaḥ pariśudhyati | [RRS, 3 24.2]
sthālyāṃ dugdhaṃ vinikṣipya mukhe vastraṃ nibadhya ca | [RRS, 3 25.1]
gandhakaṃ tatra nikṣipya cūrṇitaṃ sikatākṛti | [RRS, 3 25.2]
chādayetpṛthudīrgheṇa kharpareṇaiva gandhakam | [RRS, 3 26.1]
jvālayetkharparasyordhvaṃ vanachāṇais tathopalaiḥ | [RRS, 3 26.2]
dugdhe nipatito gandho galitaḥ pariśudhyati | [RRS, 3 27.1]
śatavāraṃ kṛtaṃ caiva nirgandho jāyate dhruvam | [RRS, 3 27.2]
itthaṃ viśuddhastriphalājyabhṛṅgamadhvanvitaḥ śāṇamito hi līḍhaḥ | [RRS, 3 28.1]
gṛdhrākṣitulyaṃ kurute 'kṣiyugmaṃ karoti rogojjhitadīrghamāyuḥ | [RRS, 3 28.2]
kalāṃśavyoṣasaṃyuktaṃ gandhakaṃ ślakṣṇacūrṇitam | [RRS, 3 29.1]
aratnimātre vastre tad viprakīrya viveṣṭya tat | [RRS, 3 29.2]
sūtreṇa veṣṭayitvātha yāmaṃ taile nimajjayet | [RRS, 3 30.1]
dhṛtvā saṃdaṃśato vartimadhyaṃ prajvālayecca tam | [RRS, 3 30.2]
druto nipatito gandho binduśaḥ kācabhājane | [RRS, 3 30.3]
tāṃ drutiṃ prakṣipet pattre nāgavallyās tribindukām | [RRS, 3 31.1]
vallena pramitaṃ svacchaṃ sūtendraṃ ca vimardayet | [RRS, 3 31.2]
aṅgulyātha sapattrāṃ tāṃ drutiṃ sūtaṃ ca bhakṣayet | [RRS, 3 32.1]
karoti dīpanaṃ tīvraṃ kṣayaṃ pāṇḍuṃ ca nāśayet | [RRS, 3 32.2]
kāsaṃ śvāsaṃ ca śūlārtigrahaṇīm atidurdharām | [RRS, 3 33.1]
āmaṃ vināśayatyāśu laghutvaṃ prakaroti ca | [RRS, 3 33.2]
ghṛtākte lohapātre tu vidrutaṃ śuddhagandhakam | [RRS, 3 34.1]
ghṛtāktadarvikākṣiptaṃ dviniṣkapramitaṃ bhajet | [RRS, 3 34.2]
hanti kṣayamukhān rogān kuṣṭharogaṃ viśeṣataḥ | [RRS, 3 34.3]
kṣārāmlatailasauvīravidāhi dvidalaṃ tathā | [RRS, 3 35.1]
śuddhagandhakasevāyāṃ tyajedyogayutena hi | [RRS, 3 35.2]
gandhakastulyamaricaḥ ṣaḍguṇatriphalānvitaḥ | [RRS, 3 36.1]
ghṛṣṭaḥ śamyākamūlena pītaścākhilakuṣṭhahā | [RRS, 3 36.2]
tanmūlaṃ salile piṣṭaṃ lepayetpratyaham tanau | [RRS, 3 37.1]
dṛṣṭapratyayayogo 'yaṃ sarvatra prativīryavān | [RRS, 3 37.2]
śrīmatā somadevena samyagatra prakīrtitaḥ | [RRS, 3 37.3]
dviniṣkapramitaṃ gandhaṃ piṣṭvā tailena saṃyutam | [RRS, 3 38.1]
athāpāmārgatoyena satailamaricena hi | [RRS, 3 38.2]
vilipya sakalaṃ dehaṃ tiṣṭhedgharme tataḥ param | [RRS, 3 39.1]
takrabhaktaṃ ca bhuñjīta tṛtīye prahare khalu | [RRS, 3 39.2]
bhajedrātrau tathā vahniṃ samutthāya tathā prage | [RRS, 3 40.1]
mahiṣīchagaṇam liptvā snāyācchītena vāriṇā | [RRS, 3 40.2]
tato 'bhyajya ghṛtairdehaṃ snāyādiṣṭoṣṇavāriṇā | [RRS, 3 41.1]
amunā kramayogena vinaśyatyativegataḥ | [RRS, 3 41.2]
durjayā bahukālīnā pāmā kaṇḍuḥ suniścitam | [RRS, 3 41.3]
gandhakasya prayogāṇāṃ śataṃ tanna prakīrtitam | [RRS, 3 42.1]
granthavistārabhītena somadevena bhūbhujā | [RRS, 3 42.2]
athavārkasnuhīkṣīrair vastraṃ lepyaṃ tu saptadhā | [RRS, 3 43.1]
gandhakaṃ navanītena piṣṭvā vastraṃ lipedghanam | [RRS, 3 43.2]
tadvartiṃ jvalitāṃ daṃśe dhṛtāṃ kuryād adhomukhīm | [RRS, 3 44.1]
tailaṃ patedadhobhāṇḍe grāhyaṃ yogeṣu yojayet | [RRS, 3 44.2]
śuddhagandho haredrogānkuṣṭhamṛtyujarādikān | [RRS, 3 45.1]
agnikārī mahānuṣṇo vīryavṛddhiṃ karoti ca | [RRS, 3 45.2]
pāṣāṇagairikaṃ caikaṃ dvitīyaṃ svarṇagairikam | [RRS, 3 46]
pāṣāṇagairikaṃ proktaṃ kaṭhinam tāmravarṇakam | [RRS, 3 47.1]
atyantaśoṇitaṃ snigdhaṃ masṛṇaṃ svarṇagairikam | [RRS, 3 47.2]
svādu snigdhaṃ himaṃ netryaṃ kaṣāyaṃ raktapittanut | [RRS, 3 48.1]
hidhmāvamiviṣaghnaṃ ca raktaghnaṃ svarṇagairikam | [RRS, 3 48.2]
pāṣāṇagairikaṃ cānyatpūrvasmādalpakaṃ guṇaiḥ | [RRS, 3 48.3]
gairikaṃ tu gavāṃ dugdhairbhāvitaṃ śuddhim ṛcchati | [RRS, 3 49]
gairikaṃ sattvarūpaṃ hi nandinā parikīrtitam | [RRS, 3 50]
kair apyuktaṃ patetsattvaṃ kṣārāmlaklinnagairikāt | [RRS, 3 51.1]
upatiṣṭhati sūtendramekatvaṃ guṇavattaram | [RRS, 3 51.2]
kāsīsaṃ vālukādyekaṃ puṣpapūrvam athāparam | [RRS, 3 52]
kṣārāmlāgarudhūmābhaṃ soṣṇavīryaṃ viṣāpaham | [RRS, 3 53.1]
vālukāpuṣpakāsīsaṃ śvitraghnaṃ keśarañjanam | [RRS, 3 53.2]
puṣpādikāsīsamatipraśastaṃ soṣṇaṃ kaṣāyāmlam atīva netryam | [RRS, 3 54.1]
viṣānilaśleṣmagadavraṇaghnaṃ śvitrakṣayaghnaṃ kacarañjanaṃ ca | [RRS, 3 54.2]
sakṛdbhṛṅgāmbunā klinnaṃ kāsīsaṃ nirmalaṃ bhavet | [RRS, 3 55]
tuvarīsattvavatsattvametasyāpi samāharet | [RRS, 3 56]
kāsīsaṃ śuddhimāpnoti pittaiśca rajasā striyāḥ | [RRS, 3 57]
balinā hatakāsīsaṃ krāntaṃ kāsīsamāritam | [RRS, 3 58.1]
ubhayaṃ samabhāgaṃ hi triphalāvellasaṃyutam | [RRS, 3 58.2]
viṣamāṃśaghṛtakṣaudraplutaṃ śāṇamitaṃ prage | [RRS, 3 59.1]
sevitaṃ hanti vegena śvitraṃ pāṇḍukṣayāmayam | [RRS, 3 59.2]
gulmaplīhagadaṃ śūlaṃ mūlarogaṃ viśeṣataḥ | [RRS, 3 60.1]
rasāyanavidhānena sevitaṃ vatsarāvadhi | [RRS, 3 60.2]
āmasaṃśoṣaṇaṃ śreṣṭhaṃ mandāgniparidīpanam | [RRS, 3 61.1]
palitaṃ valibhiḥ sārdhaṃ vināśayati niścitam | [RRS, 3 61.2]
saurāṣṭrāśmani sambhūtā sā tuvarī matā | [RRS, 3 62.1]
vastreṣu lipyate yāsau mañjiṣṭhārāgabandhinī | [RRS, 3 62.2]
phaṭakī phullikā ceti dvitīyā parikīrtitā | [RRS, 3 63]
īṣatpītā guruḥ snigdhā pītikā viṣanāśanī | [RRS, 3 64.1]
vraṇakuṣṭhaharā sarvakuṣṭhaghnī ca viśeṣataḥ | [RRS, 3 64.2]
nirbhārā śubhravarṇā ca snigdhā sāmlāparā matā | [RRS, 3 65.1]
sā phullatuvarī proktā lepāttāmraṃ caredayaḥ | [RRS, 3 65.2]
kāṅkṣī kaṣāyā kaṭukāmlakaṇṭhyā keśyā vraṇaghnī viṣanāśanī ca | [RRS, 3 66.1]
śvitrāpahā netrahitā tridoṣaśāntipradā pāradajāraṇī ca | [RRS, 3 66.2]
tuvarī kāñjike kṣiptvā tridinācchuddhimṛcchati | [RRS, 3 67]
kṣārāmlair marditā dhmātā sattvaṃ muñcati niścitam | [RRS, 3 68]
gopittena śataṃ vārān saurāṣṭrāṃ bhāvayettataḥ | [RRS, 3 69.1]
dhamitvā pātayetsattvaṃ krāmaṇaṃ cātiguhyakam | [RRS, 3 69.2]
haritālaṃ dvidhā proktaṃ pattrādyaṃ piṇḍasaṃjñakam | [RRS, 3 70]
svarṇavarṇaṃ guru snigdhaṃ tanupattraṃ ca bhāsuram | [RRS, 3 71.1]
tat pattratālakaṃ proktaṃ bahupattraṃ rasāyanam | [RRS, 3 71.2]
niṣpattraṃ piṇḍasadṛśam svalpasattvaṃ tathāguru | [RRS, 3 72.1]
strīpuṣpaharaṇaṃ tattu guṇālpaṃ piṇḍatālakam | [RRS, 3 72.2]
śleṣmaraktaviṣavātabhūtanutkevalaṃ ca khalu puṣpahṛtstriyaḥ | [RRS, 3 73.1]
snigdhamuṣṇakaṭukaṃ ca dīpanaṃ kuṣṭhahāri haritālamucyate | [RRS, 3 73.2]
snigdhaṃ kūṣmāṇḍatoye vā tilakṣārajale api vā | [RRS, 3 74.1]
toye vā cūrṇasaṃyukte dolāyantreṇa śudhyati | [RRS, 3 74.2]
aśuddhaṃ tālamāyughnaṃ kaphamārutamehakṛt | [RRS, 3 75.1]
tāpasphoṭāṅgasaṃkocaṃ kurute tena śodhayet | [RRS, 3 75.2]
tālakaṃ kaṇaśaḥ kṛtvā daśāṃśena ca ṭaṅkaṇam | [RRS, 3 76.1]
jambīrotthadravaiḥ kṣālyaṃ kāñjikaiḥ kṣālayettataḥ | [RRS, 3 76.2]
vastre caturguṇe baddhvā dolāyantre dinaṃ pacet | [RRS, 3 77.1]
sacūrṇenāranālena dinaṃ kūṣmāṇḍaje rase | [RRS, 3 77.2]
svedyaṃ vā śālmalītoyaistālakaṃ śuddhimāpnuyāt | [RRS, 3 77.3]
madhutulye ghanībhūte kaṣāye brahmamūlaje | [RRS, 3 78.1]
trivāraṃ tālakaṃ bhāvyaṃ piṣṭvā mūtre 'tha māhiṣe | [RRS, 3 78.2]
upalairdaśabhirdeyaṃ puṭaṃ ruddhvātha peṣayet | [RRS, 3 79.1]
evaṃ dvādaśadhā pācyaṃ śuddhaṃ yogeṣu yojayet | [RRS, 3 79.2]
kulitthakvāthasaubhāgyamahiṣyājyamadhuplutam | [RRS, 3 80.1]
sthālyāṃ kṣiptvā vidadhyācca tv amlena chidrayoginā | [RRS, 3 80.2]
samyaṅnirudhya śikhinaṃ jvālayetkramavardhitam | [RRS, 3 81.1]
ekapraharamātraṃ hi randhramācchādya gomayaiḥ | [RRS, 3 81.2]
yāmānte chidramudghāṭya dṛṣṭe dhūme ca pāṇḍure | [RRS, 3 82.1]
śītāṃ sthālīṃ samuttārya sattvamutkṛṣya cāharet | [RRS, 3 82.2]
sarvapāṣāṇasattvānāṃ prakārāḥ santi koṭiśaḥ | [RRS, 3 83.1]
granthavistārabhītyāto likhitā na mayā khalu | [RRS, 3 83.2]
palālakaṃ raverdugdhairdinamekaṃ vimardayet | [RRS, 3 84.1]
kṣiptvā ṣoḍaśikātaile miśrayitvā tataḥ pacet | [RRS, 3 84.2]
anāvṛtapradeśe ca saptayāmāvadhi dhruvam | [RRS, 3 85.1]
svāṅgaśītamadhasthaṃ ca sattvaṃ śvetaṃ samāharet | [RRS, 3 85.2]
chāgalasyātha bālasya balinā ca samanvitam | [RRS, 3 86.1]
tālakaṃ divasadvaṃdvaṃ mardayitvātiyatnataḥ | [RRS, 3 86.2]
yuktaṃ drāvaṇavargeṇa kācakupyāṃ vinikṣipet | [RRS, 3 87.1]
tridhā tāṃ ca mṛdā liptvā pariśoṣya kharātape | [RRS, 3 87.2]
tataḥ kharparakacchidre tāmardhāṃ caiva kūpikām | [RRS, 3 88.1]
praveśya jvālayedagniṃ dvādaśapraharāvadhi | [RRS, 3 88.2]
kūpikaṇṭhasthitaṃ śītaṃ śuddhaṃ sattvaṃ samāharet | [RRS, 3 88.3]
palārdhapramitaṃ tālaṃ baddhvā vastre site dṛḍhe | [RRS, 3 89.1]
balinālipya yatnena trivāraṃ pariśoṣya ca | [RRS, 3 89.2]
drāvite tripale tāmre kṣipettālakapoṭalīm | [RRS, 3 90.1]
bhasmanā chādayecchīghraṃ tāmreṇāveṣṭitaṃ sitam | [RRS, 3 90.2]
mṛdulaṃ sattvamādadyātproktaṃ rasarasāyane | [RRS, 3 90.3]
manaḥśilā tridhā proktā śyāmāṅgī kaṇavīrakā | [RRS, 3 91.1]
khaṇḍākhyā ceti tadrūpaṃ vivicya parikathyate | [RRS, 3 91.2]
śyāmā raktā sagaurā ca bhārāḍhyā śyāmikā matā | [RRS, 3 92.1]
tejasvinī ca nirgaurā tāmrābhā kaṇavīrakā | [RRS, 3 92.2]
cūrṇībhūtātiraktāṅgī sabhārā khaṇḍapūrvikā | [RRS, 3 93.1]
uttaroktaguṇaiḥ śreṣṭhā bhūrisattvā prakīrtitā | [RRS, 3 93.2]
manaḥśilā sarvarasāyanāgryā tiktā kaṭūṣṇā kaphavātahantrī | [RRS, 3 94.1]
sattvātmikā bhūtaviṣāgnimāndyakaṇḍūtikāsakṣayahāriṇī ca | [RRS, 3 94.2]
aśmarīṃ mūtrakṛcchraṃ ca aśuddhā kurute śilā | [RRS, 3 95.1]
mandāgniṃ malabandhaṃ ca śuddhā sarvarujāpahā | [RRS, 3 95.2]
agastyapattratoyena bhāvitā saptavārakam | [RRS, 3 96.1]
śṛṅgaverarasair vāpi viśudhyati manaḥśilā | [RRS, 3 96.2]
jayantībhṛṅgarājottharaktāgastyarasaiḥ śilām | [RRS, 3 97.1]
dolāyantre pacedyāmaṃ yāmaṃ chāgotthamūtrakaiḥ | [RRS, 3 97.2]
kṣālayedāranālena sarvarogeṣu yojayet | [RRS, 3 97.3]
aṣṭamāṃśena kiṭṭena guḍaguggulusarpiṣā | [RRS, 3 98.1]
koṣṭhyāṃ ruddhvā dṛḍhaṃ dhmātā sattvaṃ muñcenmanaḥśilā | [RRS, 3 98.2]
bhūnāgadhautasaubhāgyamadanaiśca vimarditaiḥ | [RRS, 3 99.1]
kāravallīdalāmbhobhirmūṣāṃ kṛtvātra nikṣipet | [RRS, 3 99.2]
śilāṃ kṣārāmlaniṣpiṣṭāṃ pradhamettadanantaram | [RRS, 3 100.1]
kokilādvayamātraṃ hi dhmānātsattvaṃ tyajatyasau | [RRS, 3 100.2]
sauvīramañjanaṃ proktaṃ rasāñjanamataḥ param | [RRS, 3 101.1]
srotoñjanaṃ tadanyacca puṣpāñjanakameva ca | [RRS, 3 101.2]
nīlāñjanaṃ ca teṣāṃ hi svarūpamiha varṇyate | [RRS, 3 101.3]
sauvīramañjanaṃ dhūmraṃ raktapittaharaṃ himam | [RRS, 3 102.1]
viṣahidhmākṣirogaghnaṃ vraṇaśodhanaropaṇam | [RRS, 3 102.2]
rasāñjanaṃ ca pītābhaṃ viṣavaktragadāpaham | [RRS, 3 103.1]
śvāsahidhmāpahaṃ varṇyaṃ vātapittāsranāśanam | [RRS, 3 103.2]
srotoñjanaṃ himaṃ snigdhaṃ kaṣāyaṃ svādu lekhanam | [RRS, 3 104.1]
netryaṃ hidhmāviṣachardikaphapittāsraroganut | [RRS, 3 104.2]
puṣpāñjanaṃ sitaṃ snigdhaṃ himaṃ sarvākṣiroganut | [RRS, 3 105.1]
atidurdharahidhmāghnaṃ viṣajvaragadāpaham | [RRS, 3 105.2]
nīlāñjanaṃ guru snigdhaṃ netryaṃ doṣatrayāpaham | [RRS, 3 106.1]
rasāyanaṃ suvarṇaghnaṃ lohamārdavakārakam | [RRS, 3 106.2]
añjanāni viśudhyanti bhṛṅgarājanijadravaiḥ | [RRS, 3 107]
manohvāsattvavat sattvam añjanānāṃ samāharet | [RRS, 3 108]
valmīkaśikharākāraṃ bhaṅge nīlotpaladyuti | [RRS, 3 109.1]
ghṛṣṭaṃ tu gairikacchāyaṃ srotojaṃ lakṣayedbudhaḥ | [RRS, 3 109.2]
gośakṛdrasamūtreṣu ghṛtakṣaudravasāsu ca | [RRS, 3 110.1]
bhāvitaṃ bahuśastacca śīghraṃ badhnāti sūtakam | [RRS, 3 110.2]
sūryāvartādiyogena śuddhimeti rasāñjanam | [RRS, 3 111]
rājāvartakavatsattvaṃ grāhyaṃ srotoñjanādapi | [RRS, 3 112]
himavatpādaśikhare kaṅkuṣṭhamupajāyate | [RRS, 3 113.1]
tatraikaṃ nālikākhyaṃ hi tadanyadreṇukaṃ matam | [RRS, 3 113.2]
pītaprabhaṃ guru snigdhaṃ śreṣṭhaṃ kaṅkuṣṭhamādimam | [RRS, 3 114.1]
śyāmapītaṃ laghu tyaktasattvaṃ neṣṭaṃ hi reṇukam | [RRS, 3 114.2]
kecidvadanti kaṅkuṣṭhaṃ sadyojātasya dantinaḥ | [RRS, 3 115.1]
varcaśca śyāmapītābhaṃ recanaṃ parikathyate | [RRS, 3 115.2]
katicit tejivāhānāṃ nālaṃ kaṅkuṣṭhasaṃjñakam | [RRS, 3 116.1]
vadanti śvetapītābhaṃ tadatīva virecanam | [RRS, 3 116.2]
rase rasāyanaṃ śreṣṭhaṃ niḥsattvaṃ bahuvaikṛtam | [RRS, 3 117]
kaṅkuṣṭhaṃ tiktakaṭukaṃ vīryoṣṇaṃ cātirecanam | [RRS, 3 118.1]
vraṇodāvartaśūlārtigulmaplīhagudārtinut | [RRS, 3 118.2]
sūryāvartakakadalī vandhyā kośātakī ca suradālī | [RRS, 3 119.1]
śigruśca vajrakando niraṅkaṇā kākamācī ca | [RRS, 3 119.2]
āsāmekarasena tu lavaṇakṣārāmlabhāvitaṃ bahuśaḥ | [RRS, 3 120.1]
śudhyanti rasoparasā dhmātā muñcanti sattvāni | [RRS, 3 120.2]
kaṅkuṣṭhaṃ śuddhimāyāti tridhā śuṇṭhyambubhāvitam | [RRS, 3 121]
sattvākarṣo 'sya na prokto yasmātsattvamayaṃ hi tat | [RRS, 3 122]
bhajedenaṃ virekārthaṃ grāhibhiryavamātrayā | [RRS, 3 123.1]
nāśayedāmapūrtiṃ ca virecya kṣaṇamātrataḥ | [RRS, 3 123.2]
bhakṣitaḥ saha tāmbūlairviricyāsūnvināśayet | [RRS, 3 124.1]
barburīmūlikākvāthajīrasaubhāgyakaṃ samam | [RRS, 3 125.1]
kaṅkuṣṭhaṃ viṣanāśāya bhūyo bhūyaḥ pibennaraḥ | [RRS, 3 125.2]
kampillaścapalo gaurīpāṣāṇo navasārakaḥ | [RRS, 3 126.1]
kapardo vahnijāraśca girisindūrahiṅgulau | [RRS, 3 126.2]
modāraśṛṅgam ityaṣṭau sādhāraṇarasāḥ smṛtāḥ | [RRS, 3 127.1]
rasasiddhakarāḥ proktā nāgārjunapuraḥsaraiḥ | [RRS, 3 127.2]
iṣṭikācūrṇasaṃkāśaścandrikāḍhyo 'tirecanaḥ | [RRS, 3 128.1]
saurāṣṭradeśe cotpannaḥ sa hi kampillakaḥ smṛtaḥ | [RRS, 3 128.2]
pittavraṇādhmānavibandhanighnaḥ śleṣmodarārtikṛmigulmavairī | [RRS, 3 129.1]
mūlāmaśophajvaraśūlahārī kampillako recyagadāpahārī | [RRS, 3 129.2]
gaurīpāṣāṇakaḥ pīto vikaṭo hatacūrṇakaḥ | [RRS, 3 130.1]
sphaṭikābhaśca śaṅkhābho haridrābhas trayaḥ smṛtāḥ | [RRS, 3 130.2]
pūrvaṃ pūrvaṃ guṇaiḥ śreṣṭhaḥ kāravallīphale kṣipet | [RRS, 3 131.1]
svedayeddhaṇḍikāmadhye śuddho bhavati mūṣakaḥ | [RRS, 3 131.2]
tālavadgrāhayetsattvaṃ śuddhaṃ śubhraṃ prayojayet | [RRS, 3 132]
rasabandhakaraḥ snigdho doṣaghno rasavīryakṛt | [RRS, 3 133]
karīrapīlukāṣṭheṣu pacyamāneṣu codbhavaḥ | [RRS, 3 134.1]
kṣāro 'sau navasāraḥ syāccūlikālavaṇābhidhaḥ | [RRS, 3 134.2]
iṣṭikādahane jātaṃ pāṇḍuraṃ lavaṇaṃ laghu | [RRS, 3 135.1]
taduktaṃ navasārākhyaṃ cūlikālavaṇaṃ ca tat | [RRS, 3 135.2]
rasendrajāraṇaṃ lohadrāvaṇaṃ jaṭharāgnikṛt | [RRS, 3 136.1]
gulmaplīhāsyaśoṣaghnaṃ bhuktamāṃsādijāraṇam | [RRS, 3 136.2]
viḍākhyaṃ ca tridoṣaghnaṃ cūlikālavaṇam matam | [RRS, 3 136.3]
pītābhā granthikā pṛṣṭhe dīrghavṛttā varāṭikā | [RRS, 3 137.1]
rasavaidyairvinirdiṣṭā sā carācarasaṃjñikā | [RRS, 3 137.2]
sārdhaniṣkabharā śreṣṭhā niṣkabhārā ca madhyamā | [RRS, 3 138.1]
pādonaniṣkabhārā ca kaniṣṭhā parikīrtitā | [RRS, 3 138.2]
pariṇāmādiśūlaghnī grahaṇīkṣayanāśinī | [RRS, 3 139.1]
kaṭūṣṇā dīpanī vṛṣyā netryā vātakaphāpahā | [RRS, 3 139.2]
rasendrajāraṇe proktā viḍadravyeṣu śasyate | [RRS, 3 139.3]
tadanye tu varāṭāḥ syur guravaḥ śleṣmapittalāḥ | [RRS, 3 140]
varāṭāḥ kāñjike svinnā yāmācchuddhimavāpnuyuḥ | [RRS, 3 141]
samudreṇāgninakrasya jarāyur bahirujjhitaḥ | [RRS, 3 142.1]
saṃśuṣko bhānutāpena so 'gnijāra iti smṛtaḥ | [RRS, 3 142.2]
agnijārastridoṣaghno dhanurvātādivātanut | [RRS, 3 143.1]
vardhano rasavīryasya dīpano jāraṇastathā | [RRS, 3 143.2]
tad abdhikṣārasaṃśuddhaṃ tasmācchuddhirna hīṣyate | [RRS, 3 144]
mahāgiriṣu cālpīyaḥpāṣāṇāntaḥsthito rasaḥ | [RRS, 3 145.1]
śuṣkaśoṇaḥ sa nirdiṣṭo girisindūrasaṃjñayā | [RRS, 3 145.2]
tridoṣaśamanam bhedi rasabandhanamagrimam | [RRS, 3 146.1]
dehalohakaraṃ netryaṃ girisindūramīritam | [RRS, 3 146.2]
hiṅgulaḥ śukatuṇḍākhyo haṃsapākastathāparaḥ | [RRS, 3 147]
prathamo 'lpaguṇastatra carmāraḥ sa nigadyate | [RRS, 3 148]
śvetarekhaḥ pravālābho haṃsapākaḥ sa īritaḥ | [RRS, 3 149]
hiṅgulaḥ sarvadoṣaghno dīpano 'tirasāyanaḥ | [RRS, 3 150.1]
sarvarogaharo vṛṣyo jāraṇāyātiśasyate | [RRS, 3 150.2]
etasmādāhṛtaḥ sūto jīrṇagandhasamo guṇaiḥ | [RRS, 3 151]
saptakṛtvārdrakadrāvairlakucasyāmbunāpi vā | [RRS, 3 152.1]
śoṣito bhāvayitvā ca nirdoṣo jāyate khalu | [RRS, 3 152.2]
kimatra citraṃ daradaḥ subhāvitaḥ kṣīreṇa meṣyā bahuśo 'mlavargaiḥ | [RRS, 3 153.1]
evaṃ suvarṇaṃ bahugharmatāpitaṃ karoti sākṣādvarakuṅkumaprabham | [RRS, 3 153.2]
daradaḥ pātanāyantre pātitaśca jalāśraye | [RRS, 3 154.1]
tatsattvaṃ sūtasaṃkāśaṃ pātayennātra saṃśayaḥ | [RRS, 3 154.2]
sadalaṃ pītavarṇaṃ ca bhavedgurjaramaṇḍale | [RRS, 3 155.1]
arbudasya gireḥ pārśve jātaṃ mṛddāraśṛṅgakam | [RRS, 3 155.2]
sīsasattvaṃ guru śleṣmaśamanaṃ puṃgadāpaham | [RRS, 3 156.1]
rasabandhanamutkṛṣṭaṃ keśarañjanamuttamam | [RRS, 3 156.2]
sādhāraṇarasāḥ sarve mātuluṅgārdrakāmbunā | [RRS, 3 157.1]
trirātraṃ bhāvitāḥ śuṣkā bhaveyurdoṣavarjitāḥ | [RRS, 3 157.2]
yāni kāni ca sattvāni tāni śudhyantyaśeṣataḥ | [RRS, 3 158.1]
dhmātāni śuddhivargeṇa milanti ca parasparam | [RRS, 3 158.2]
iti karavālabhairavaḥ | [RRS, 3 159.1]
rājāvarto 'lparaktorunīlikāmiśritaprabhaḥ | [RRS, 3 159.2]
gurutvamasṛṇaḥ śreṣṭhastadanyo madhyamaḥ smṛtaḥ | [RRS, 3 159.3]
pramehakṣayadurnāmapāṇḍuśleṣmānilāpahaḥ | [RRS, 3 160.1]
dīpanaḥ pācano vṛṣyo rājāvarto rasāyanaḥ | [RRS, 3 160.2]
nimbudravaiḥ sagomūtraiḥ sakṣāraiḥ sveditāḥ khalu | [RRS, 3 161.1]
dvitrivāreṇa śudhyanti rājāvartādidhātavaḥ | [RRS, 3 161.2]
śirīṣapuṣpārdrarasai rājāvartaṃ viśodhayet | [RRS, 3 162.1]
luṅgāmbugandhakopeto rājāvarto vicūrṇitaḥ | [RRS, 3 163.1]
puṭanātsaptavāreṇa rājāvarto mṛto bhavet | [RRS, 3 163.2]
rājāvartasya cūrṇaṃ tu kunaṭīghṛtamiśritam | [RRS, 3 164.1]
vipacedāyase pātre mahiṣīkṣīrasaṃyutam | [RRS, 3 164.2]
saubhāgyapañcagavyena piṇḍībaddhaṃ tu jārayet | [RRS, 3 165.1]
dhmāpitaṃ khadirāṅgāraiḥ sattvaṃ muñcati śobhanam | [RRS, 3 165.2]
anena kramayogena gairikaṃ vimalaṃ bhavet | [RRS, 3 166.1]
kramāt pītaṃ ca raktaṃ ca sattvaṃ patati śobhanam | [RRS, 3 166.2]
{RRS, 4}
maṇayo 'pi ca vijñeyāḥ sūtabandhasya kārakāḥ | [RRS, 4 1]
vaikrāntaḥ sūryakāntaśca hīrakaṃ mauktikaṃ maṇiḥ | [RRS, 4 2]
candrakāntastathā caiva rājāvartaśca saptamaḥ | [RRS, 4 3.1]
garuḍodgārakaścaiva jñātavyā maṇayastvamī | [RRS, 4 3.2]
puṣparāgaṃ mahānīlaṃ padmarāgaṃ pravālakam | [RRS, 4 4.1]
vaiḍūryaṃ ca tathā nīlamete ca maṇayo matāḥ | [RRS, 4 4.2]
yatnataḥ saṃgrahītavyā rasabandhasya kāraṇāt | [RRS, 4 4.3]
padmarāgendranīlākhyau tathā marakatottamaḥ | [RRS, 4 5.1]
puṣparāgaḥ savajrākhyaḥ pañca ratnavarāḥ smṛtāḥ | [RRS, 4 5.2]
māṇikyamuktāphalavidrumāṇi tārkṣyaṃ ca puṣpaṃ bhiduraṃ ca nīlam | [RRS, 4 6.1]
gomedakaṃ cātha vidūrakaṃ ca krameṇa ratnāni navagrahāṇām | [RRS, 4 6.2]
grahānumaitryā kuruvindapuṣpapravālamuktāphalatārkṣyavajram | [RRS, 4 7.1]
nīlākhyagomedavidūrakaṃ ca krameṇa mudrādhṛtamiṣṭasiddhyai | [RRS, 4 7.2]
rase rasāyane dāne dhāraṇe devatārcane | [RRS, 4 8.1]
surakṣyāṇi sujātīni ratnānyuktāni siddhaye | [RRS, 4 8.2]
māṇikyaṃ padmarāgākhyaṃ dvitīyaṃ nīlagandhi ca | [RRS, 4 9]
kuśeśayadalacchāyaṃ svacchaṃ snigdhaṃ mahatsphuṭam | [RRS, 4 10.1]
vṛttāyataṃ samaṃ gātraṃ māṇikyaṃ śreṣṭhamucyate | [RRS, 4 10.2]
nīlaṃ gaṅgāmbusambhūtaṃ nīlagarbhāruṇacchavi | [RRS, 4 11.1]
pūrvamāṇikyavacchreṣṭhaṃ māṇikyaṃ nīlagandhi tat | [RRS, 4 11.2]
randhrakārkaśyamālinyaraukṣyāvaiśadyasaṃyutam | [RRS, 4 12.1]
cipiṭaṃ laghu vakraṃ ca māṇikyaṃ duṣṭamaṣṭadhā | [RRS, 4 12.2]
māṇikyaṃ dīpanaṃ vṛṣyaṃ kaphavātakṣayārtinut | [RRS, 4 13.1]
bhūtavetālapāpaghnaṃ karmajavyādhināśanam | [RRS, 4 13.2]
hlādi śvetaṃ laghu snigdhaṃ raśmivannirmalaṃ mahat | [RRS, 4 14.1]
khyātaṃ toyaprabhaṃ vṛttaṃ mauktikaṃ navadhā śubham | [RRS, 4 14.2]
muktāphalaṃ laghu himaṃ madhuraṃ ca kāntidṛṣṭyagnipuṣṭikaraṇaṃ viṣahāri bhedi | [RRS, 4 15.1]
vīryapradaṃ jalanidherjanitā ca śuktirdīptā ca paktirujamāśu haredavaśyam | [RRS, 4 15.2]
rūkṣāṅgaṃ nirjalaṃ śyāvaṃ tāmrābhaṃ lavaṇopamam | [RRS, 4 16.1]
ardhaśubhraṃ ca vikaṭaṃ granthilaṃ mauktikaṃ tyajet | [RRS, 4 16.2]
kaphapittakṣayadhvaṃsi kāsaśvāsāgnimāndyanut | [RRS, 4 17.1]
puṣṭidaṃ vṛṣyamāyuṣyaṃ dāhaghnaṃ mauktikaṃ matam | [RRS, 4 17.2]
pakvabimbaphalacchāyaṃ vṛttāyatamavakrakam | [RRS, 4 18.1]
snigdhamavraṇakaṃ sthūlaṃ pravālaṃ saptadhā śubham | [RRS, 4 18.2]
pāṇḍuraṃ dhūsaraṃ sūkṣmaṃ savraṇaṃ kaṇḍarānvitam | [RRS, 4 19.1]
nirbhāraṃ śulbavarṇaṃ ca pravālaṃ neṣyate 'ṣṭadhā | [RRS, 4 19.2]
kṣayapittāsrakāsaghnaṃ dīpanaṃ pācanaṃ laghu | [RRS, 4 20.1]
viṣabhūtādiśamanaṃ vidrumaṃ netraroganut | [RRS, 4 20.2]
haridvarṇaṃ guru snigdhaṃ sphuradraśmicayaṃ śubham | [RRS, 4 21.1]
masṛṇaṃ bhāsuraṃ tārkṣyaṃ gātraṃ saptaguṇaṃ matam | [RRS, 4 21.2]
kapilaṃ karkaśaṃ nīlaṃ pāṇḍu kṛṣṇaṃ ca lāghavam | [RRS, 4 22.1]
cipiṭaṃ vikaṭaṃ kṛṣṇaṃ rūkṣaṃ tārkṣyaṃ na śasyate | [RRS, 4 22.2]
jvaracchardiviṣaśvāsasaṃnipātāgnimāndyanut | [RRS, 4 23.1]
durnāmapāṇḍuśophaghnaṃ tārkṣyamojovivardhanam | [RRS, 4 23.2]
puṣparāgaṃ guru svacchaṃ snigdhaṃ sthūlaṃ samaṃ mṛdu | [RRS, 4 24.1]
karṇikāraprasūnābhaṃ masṛṇaṃ śubhamaṣṭadhā | [RRS, 4 24.2]
niṣprabhaṃ karkaśaṃ rūkṣaṃ pītaṃ śyāmaṃ natonnatam | [RRS, 4 25.1]
kapiśaṃ kapilaṃ pāṇḍu puṣparāgaṃ parityajet | [RRS, 4 25.2]
puṣparāgaṃ viṣacchardikaphavātāgnimāndyanut | [RRS, 4 26.1]
dāhakuṣṭhāsraśamanaṃ dīpanaṃ pācanaṃ laghu | [RRS, 4 26.2]
vajraṃ ca trividhaṃ proktaṃ naro nārī napuṃsakam | [RRS, 4 27.1]
pūrvaṃ pūrvamiha śreṣṭhaṃ rasavīryavipākataḥ | [RRS, 4 27.2]
aṣṭāsraṃ vāṣṭaphalakaṃ ṣaṭkoṇamatibhāsuram | [RRS, 4 28.1]
ambudendradhanurvāritaraṃ puṃvajramucyate | [RRS, 4 28.2]
tadeva cipiṭākāraṃ strīvajraṃ vartulāyatam | [RRS, 4 29.1]
vartulaṃ kuṇṭhakoṇāgraṃ kiṃcidguru napuṃsakam | [RRS, 4 29.2]
strīpuṃnapuṃsakaṃ vajraṃ yojyaṃ strīpuṃnapuṃsake | [RRS, 4 30.1]
vyatyāsānnaiva phaladaṃ puṃvajreṇa vinā kvacit | [RRS, 4 30.2]
śvetādivarṇabhedena tadekaikaṃ caturvidham | [RRS, 4 31.1]
brahmakṣatriyaviṭśūdraṃ svasvavarṇaphalapradam | [RRS, 4 31.2]
uttamottamavarṇaṃ hi nīcavarṇaphalapradam | [RRS, 4 32.1]
nyāyo 'yaṃ bhairaveṇoktaḥ padārtheṣvakhileṣvapi | [RRS, 4 32.2]
āyuḥpradaṃ jhaṭiti sadguṇadaṃ ca vṛṣyaṃ doṣatrayapraśamanam sakalāmayaghnam | [RRS, 4 33.1]
sūtendrabandhavadhasadguṇakṛtpradīpanaṃ mṛtyuṃjayaṃ tadamṛtopamameva vajram | [RRS, 4 33.2]
grāsatrāsaśca binduśca rekhā ca jalagarbhatā | [RRS, 4 34.1]
sarvaratneṣvamī pañca doṣāḥ sādhāraṇā matāḥ | [RRS, 4 34.2]
kṣetratoyabhavā doṣā ratneṣu na laganti te | [RRS, 4 34.3]
kulatthakvāthake svinnaṃ kodravakvathitena vā | [RRS, 4 35.1]
ekayāmāvadhi svinnaṃ vajraṃ śudhyati niścitam | [RRS, 4 35.2]
vajraṃ matkuṇaraktena caturvāraṃ vibhāvitam | [RRS, 4 36.1]
sugandhimūṣikāmāṃsairvartitairmardya veṣṭayet | [RRS, 4 36.2]
puṭetpuṭairvarāhākhyaistriṃśadvāraṃ tataḥ param | [RRS, 4 37.1]
dhmātvā dhmātvā śataṃ vārānkulatthakvāthake kṣipet | [RRS, 4 37.2]
anyairuktaḥ śataṃ vārānkartavyo 'yaṃ vidhikramaḥ | [RRS, 4 37.3]
kulatthakvāthasaṃyuktalakucadravapiṣṭayā | [RRS, 4 38.1]
śilayā liptamūṣāyāṃ vajraṃ kṣiptvā nirudhya ca | [RRS, 4 38.2]
aṣṭavāraṃ puṭetsamyagviśuṣkaiśca vanotpalaiḥ | [RRS, 4 39.1]
śatavāraṃ tato dhmātvā nikṣiptaṃ śuddhapārade | [RRS, 4 39.2]
niścitaṃ mriyate vajraṃ bhasma vāritaraṃ bhavet | [RRS, 4 39.3]
satyavāk somasenānīr etadvajrasya māraṇam | [RRS, 4 40.1]
dṛṣṭapratyayasaṃyuktamuktavānrasakautukī | [RRS, 4 40.2]
viliptaṃ matkuṇasyāsre saptavāraṃ viśoṣitam | [RRS, 4 41.1]
kāsamardarasāpūrṇe lohapātre niveśitam | [RRS, 4 41.2]
saptavāraṃ paridhmātaṃ vajrabhasma bhavetkhalu | [RRS, 4 42.1]
brahmajyotirmunīndreṇa kramo 'yaṃ parikīrtitaḥ | [RRS, 4 42.2]
nīlajyotirlatākande ghṛṣṭaṃ gharme viśoṣitam | [RRS, 4 43.1]
vajraṃ bhasmatvamāyāti karmavajjñānavahninā | [RRS, 4 43.2]
madanasya phalodbhūtarasena kṣoṇināgakaiḥ | [RRS, 4 44.1]
kṛtakalkena saṃlipya puṭedviṃśativārakam | [RRS, 4 44.2]
vajracūrṇaṃ bhavedvaryaṃ yojayecca rasādiṣu | [RRS, 4 44.3]
tadvajraṃ cūrṇayitvātha kiṃciṭ ṭaṅkaṇasaṃyutam | [RRS, 4 45.1]
kharabhūnāgasattvena viṃśenāvartate dhruvam | [RRS, 4 45.2]
tulyasvarṇena taddhmātaṃ yojanīyaṃ rasādiṣu | [RRS, 4 45.3]
triguṇena rasenaiva saṃmardya guṭikīkṛtam | [RRS, 4 46.1]
mukhe dhṛtaṃ karotyāśu caladdantavibandhanam | [RRS, 4 46.2]
triṃśadbhāgamitaṃ hi vajrabhasitaṃ svarṇaṃ kalābhāgikaṃ tāraṃ cāṣṭaguṇaṃ sitāmṛtavaraṃ rudrāṃśakaṃ cābhrakam | [RRS, 4 47.1]
pādāṃśaṃ khalu tāpyakaṃ vasuguṇaṃ vaikrāntakaṃ ṣaḍguṇaṃ bhāgo 'pyuktarasai raso 'yamuditaḥ ṣāḍguṇyasaṃsiddhaye | [RRS, 4 47.2]
jalanīlendranīlaṃ ca śakranīlaṃ tayorvaram | [RRS, 4 48]
śvaityagarbhitanīlābhaṃ laghu tajjalanīlakam | [RRS, 4 49.1]
kārṣṇyagarbhitanīlābhaṃ sabhāraṃ śakranīlakam | [RRS, 4 49.2]
ekacchāyaṃ guru snigdhaṃ svacchaṃ piṇḍitavigraham | [RRS, 4 50.1]
mṛdu madhye lasajjyotiḥ saptadhā nīlamuttamam | [RRS, 4 50.2]
komalaṃ vihitaṃ rūkṣaṃ nirbhāraṃ raktagandhi ca | [RRS, 4 51.1]
cipiṭābhaṃ sasūkṣmaṃ ca jalanīlaṃ ca saptadhā | [RRS, 4 51.2]
śvāsakāsaharaṃ vṛṣyaṃ tridoṣaghnaṃ sudīpanam | [RRS, 4 52.1]
viṣamajvaradurnāmapāpaghnaṃ nīlamīritam | [RRS, 4 52.2]
gomedaḥsamarāgatvādgomedaṃ ratnamucyate | [RRS, 4 53]
susvacchagojalacchāyaṃ svacchaṃ snigdhaṃ samaṃ guru | [RRS, 4 54.1]
nirdalaṃ masṛṇaṃ dīptaṃ gomedaṃ śubhamaṣṭadhā | [RRS, 4 54.2]
vicchāyaṃ laghu rūkṣāṅgaṃ cipiṭaṃ paṭalānvitam | [RRS, 4 55.1]
niṣprabhaṃ pītakācābhaṃ gomedaṃ na śubhāvaham | [RRS, 4 55.2]
gomedaṃ kaphapittaghnaṃ kṣayapāṇḍukṣayaṃkaram | [RRS, 4 56.1]
dīpanaṃ pācanaṃ rucyaṃ tvacyaṃ buddhiprabodhanam | [RRS, 4 56.2]
vaidūryaṃ śyāmaśubhrābhaṃ samaṃ svacchaṃ guru sphuṭam | [RRS, 4 57.1]
bhramacchubhrottarīyeṇa garbhitaṃ śubhamīritam | [RRS, 4 57.2]
śyāmaṃ toyasamacchāyaṃ cipiṭaṃ laghu karkaśam | [RRS, 4 58.1]
raktagarbhottarīyaṃ ca vaidūryaṃ naiva śasyate | [RRS, 4 58.2]
vaidūryaṃ raktapittaghnaṃ prajñāyurbalavardhanam | [RRS, 4 59.1]
pittapradhānarogaghnaṃ dīpanaṃ malamocanam | [RRS, 4 59.2]
śudhyatyamlena māṇikyaṃ jayantyā mauktikaṃ tathā | [RRS, 4 60.1]
vidrumaṃ kṣāravargeṇa tārkṣyaṃ godugdhakaistathā | [RRS, 4 60.2]
puṣparāgaṃ ca saṃdhānaiḥ kulatthakvāthasaṃpuṭaiḥ | [RRS, 4 61.1]
taṇḍulīyajalair vajraṃ nīlaṃ nīlīrasena ca | [RRS, 4 61.2]
rocanābhiśca gomedaṃ vaidūryaṃ triphalājalaiḥ | [RRS, 4 61.3]
lakucadrāvasampiṣṭaiḥ śilāgandhakatālakaiḥ | [RRS, 4 62.1]
vajraṃ vinānyaratnāni mriyante 'ṣṭapuṭaiḥ khalu | [RRS, 4 62.2]
rāmaṭhaṃ pañcalavaṇaṃ kṣārāṇāṃ tritayaṃ tathā | [RRS, 4 63.1]
māṃsadravo 'mlavetaśca cūlikālavaṇaṃ tathā | [RRS, 4 63.2]
sthūlaṃ kumbhīphalaṃ pakvaṃ tathā jvālāmukhī śubhā | [RRS, 4 64.1]
dravantī ca rudantī ca payasyā citramūlakam | [RRS, 4 64.2]
dugdhaṃ snuhyāstathārkasya sarvaṃ saṃmardya yatnataḥ | [RRS, 4 65.1]
golaṃ vidhāya tanmadhye prakṣipettadanantaram | [RRS, 4 65.2]
guṇavannavaratnāni jātimanti śubhāni ca | [RRS, 4 66.1]
bhūrje taṃ golakaṃ kṛtvā sūtreṇāveṣṭya yatnataḥ | [RRS, 4 66.2]
punarvastreṇa saṃveṣṭya dolāyantre nidhāya ca | [RRS, 4 67.1]
sarvāmlayuktasaṃdhānaparipūrṇaghaṭodare | [RRS, 4 67.2]
ahorātratrayaṃ yāvat svedayet tīvravahninā | [RRS, 4 68.1]
tasmādāhṛtya saṃkṣālya ratnajāṃ drutimāharet | [RRS, 4 68.2]
ratnatulyaprabhā laghvī dehalohakarī śubhā | [RRS, 4 68.3]
muktācūrṇaṃ tu saptāhaṃ vetasāmlena marditam | [RRS, 4 69.1]
jambīrodaramadhye tu dhānyarāśau vinikṣipet | [RRS, 4 69.2]
saptāhāduddhṛtaṃ caiva puṭe dhṛtvā drutirbhavet | [RRS, 4 69.3]
vajravallyantarasthaṃ ca kṛtvā vajraṃ nirodhayet | [RRS, 4 70.1]
amlabhāṇḍagataṃ svedyaṃ saptāhād dravatām vrajet | [RRS, 4 70.2]
śvetavarṇaṃ tu vaikrāntamamlavetasabhāvitam | [RRS, 4 71.1]
saptāhānnātra saṃdehaḥ kharagharme dravatyasau | [RRS, 4 71.2]
ketakīsvarasaṃ grāhyaṃ saindhavaṃ svarṇapuṣpikā | [RRS, 4 72.1]
indragopakasaṃyuktaṃ sarvaṃ bhāṇḍe vinikṣipet | [RRS, 4 72.2]
saptāhaṃ svedayettasminvaikrāntaṃ dravatāṃ vrajet | [RRS, 4 72.3]
lohāṣṭake tathā vajravāpanāt svedanād drutiḥ | [RRS, 4 73.1]
jāyate nātra saṃdeho yogasyāsya prabhāvataḥ | [RRS, 4 73.2]
kurute yogarājo 'yaṃ ratnānāṃ drāvaṇaṃ param | [RRS, 4 74]
kusumbhatailamadhye tu saṃsthāpyā drutayaḥ pṛthak | [RRS, 4 75.1]
tiṣṭhanti cirakālaṃ tu prāpte kārye niyojayet | [RRS, 4 75.2]
sūryādigrahanigrahāpaharaṇaṃ dīrghāyurārogyadaṃ | [RRS, 4 76.1]
saubhāgyodayabhāgyavaśyavibhavotsāhapradaṃ dhairyakṛt | [RRS, 4 76.2]
duśchāyācaladhūlisaṃgatibhavālakṣmīharaṃ sarvadā | [RRS, 4 77.1]
ratnānāṃ paridhāraṇaṃ nigaditaṃ bhūtādinirnāśanam | [RRS, 4 77.2]
{RRS, 5}
śuddhaṃ lohaṃ kanakarajataṃ bhānulohāśmasāraṃ pūtīlohaṃ dvitayamuditaṃ nāgavaṃgābhidhānam | [RRS, 5 1.1]
miśraṃ lohaṃ tritayamuditaṃ pittalaṃ kāṃsyavartaṃ dhātur lohe luha iti mataḥ so'pyanekārthavācī | [RRS, 5 1.2]
prākṛtaṃ sahajaṃ vahnisambhūtaṃ khanisaṃbhavam | [RRS, 5 2.1]
raseṃdravedhasaṃjātaṃ svarṇaṃ pañcavidhaṃ smṛtam | [RRS, 5 2.2]
āyurlakṣmīprabhādhīsmṛtikaramakhilavyādhividhvaṃsi puṇyaṃ bhūtāveśapraśāntismarabharasukhadaṃ saukhyapuṣṭiprakāśi | [RRS, 5 3.1]
gāṅgeyaṃ cātha rūpyaṃ gadaharamajarākāri mehāpahāri kṣīṇānāṃ puṣṭikāri sphuṭamatikaraṇaṃ vīryavṛddhiprakāri | [RRS, 5 3.2]
brahmāṇḍaṃ saṃvṛtaṃ yena rajoguṇabhuvā khalu | [RRS, 5 4.1]
tatprākṛtamiti proktaṃ devānāmapi durlabham | [RRS, 5 4.2]
brahmā yenāvṛto jātaḥ suvarṇena jarāyuṇā | [RRS, 5 5.1]
tanmerurūpatāṃ yātaṃ suvarṇaṃ sahajaṃ hi tat | [RRS, 5 5.2]
visṛṣṭamagninā śaivaṃ tejaḥ pītaṃ suduḥsaham | [RRS, 5 6.1]
abhūtsarvaṃ samuddiṣṭaṃ suvarṇaṃ vahnisaṃbhavam | [RRS, 5 6.2]
etatsvarṇatrayaṃ divyaṃ varṇaiḥ ṣoḍaśabhiryutam | [RRS, 5 7.1]
dhāraṇādeva tatkuryāccharīramajarāmaram | [RRS, 5 7.2]
tatra tatra girīṇāṃ hi jātaṃ khaniṣu yadbhavet | [RRS, 5 8.1]
taccaturdaśavarṇāḍhyaṃ bhakṣitaṃ sarvarogahṛt | [RRS, 5 8.2]
raseṃdravedhasambhūtaṃ tadvedhajamudāhṛtam | [RRS, 5 9.1]
rasāyanaṃ mahāśreṣṭhaṃ pavitraṃ vedhajaṃ hi tat | [RRS, 5 9.2]
snigdhaṃ medhyaṃ viṣagadaharaṃ bṛṃhaṇaṃ vṛṣyamagryaṃ yakṣmonmādapraśamanaparaṃ deharogapramāthi | [RRS, 5 10.1]
medhābuddhismṛtisukhakaraṃ sarvadoṣāmayaghnaṃ rucyaṃ dīpi praśamitarujaṃ svādupākaṃ suvarṇam | [RRS, 5 10.2]
saukhyaṃ vīryaṃ balaṃ hanti rogavargaṃ karoti ca | [RRS, 5 11.1]
aśuddhamamṛtaṃ svarṇaṃ tasmācchuddhaṃ ca mārayet | [RRS, 5 11.2]
karṣapramāṇaṃ tu suvarṇapatraṃ śarāvaruddhaṃ paṭudhātuyuktam | [RRS, 5 12.1]
aṅgārasaṃsthaṃ praharārdhamānaṃ dhmānena tatsyānnanu pūrṇavarṇam | [RRS, 5 12.2]
lohānāṃ māraṇaṃ śreṣṭhaṃ sarveṣāṃ rasabhasmanā | [RRS, 5 13.1]
mūlībhirmadhyamaṃ prāhuḥ kaniṣṭhaṃ gandhakādibhiḥ | [RRS, 5 13.2]
arilohena lohasya māraṇaṃ durguṇapradam | [RRS, 5 13.3]
kṛtvā kaṇṭakavedhyāni svarṇapatrāṇi lepayet | [RRS, 5 14.1]
luṃgāṃbubhasmasūtena mriyate daśabhiḥ puṭaiḥ | [RRS, 5 14.2]
drute vinikṣipetsvarṇe lohamānaṃ mṛtaṃ rasam | [RRS, 5 15.1]
vicūrṇya luṅgatoyena daradena samanvitam | [RRS, 5 15.2]
jāyate kuṃkumacchāyaṃ svarṇaṃ dvādaśabhiḥ puṭaiḥ | [RRS, 5 15.3]
hemnaḥ pādaṃ mṛtaṃ sūtaṃ piṣṭamamlena kenacit | [RRS, 5 16.1]
patre liptvā puṭaiḥ pacyādaṣṭabhirmriyate dhruvam | [RRS, 5 16.2]
maṃḍūkāsthivasāṭaṃkahayalālendragopakaiḥ | [RRS, 5 17.1]
prativāpena kanakaṃ suciraṃ tiṣṭhati drutam | [RRS, 5 17.2]
cūrṇaṃ surendragopānāṃ devadālīphaladravaiḥ | [RRS, 5 18.1]
bhāvitaṃ sadṛśaṃ hema karoti jalavaddrutam | [RRS, 5 18.2]
etadbhasma suvarṇajaṃ kaṭughṛtopetaṃ dviguṃjonmitaṃ līḍhaṃ hanti nṛṇāṃ kṣayāgnisadanaṃ śvāsaṃ ca kāsārucim | [RRS, 5 19.1]
ojodhātuvivardhanaṃ balakaraṃ pāṇḍvāmayadhvaṃsanaṃ pathyaṃ sarvaviṣāpahaṃ garaharaṃ duṣṭagrahaṇyādinut | [RRS, 5 19.2]
balaṃ ca vīryaṃ harate narāṇāṃ rogavrajaṃ kopayatīva kāye | [RRS, 5 20.1]
asaukhyakāraṃ ca sadaiva hemāpakvaṃ sadoṣaṃ maraṇaṃ karoti | [RRS, 5 20.2]
sahajaṃ khanisaṃjātaṃ kṛtrimaṃ trividhaṃ matam | [RRS, 5 21.1]
rajataṃ pūrvapūrvaṃ hi svaguṇairuttarottaram | [RRS, 5 21.2]
kailāsādyadrisambhūtaṃ sahajaṃ rajataṃ bhavet | [RRS, 5 22.1]
tatspṛṣṭaṃ hi sakṛdvyādhināśanaṃ dehināṃ bhavet | [RRS, 5 22.2]
himālayādikūṭeṣu yadrūpyaṃ jāyate hi tat | [RRS, 5 23.1]
khanijaṃ kathyate tajjñaiḥ paramaṃ hi rasāyanam | [RRS, 5 23.2]
śrīrāmapādukānyastaṃ vaṃgaṃ yadrūpyatāṃ gatam | [RRS, 5 24.1]
tatpādarūpyamityuktaṃ kṛtrimaṃ sarvaroganut | [RRS, 5 24.2]
ghanaṃ svacchaṃ guru snigdhaṃ dāhe chede sitaṃ mṛdu | [RRS, 5 25.1]
śaṃkhābhaṃ masṛṇaṃ sphoṭarahitaṃ rajataṃ śubham | [RRS, 5 25.2]
dāhe raktaṃ ca pītaṃ ca kṛṣṇaṃ rūkṣaṃ sphuṭaṃ laghu | [RRS, 5 26.1]
sthūlāṅgaṃ karkaśāṅgaṃ ca rajataṃ tyājyamaṣṭadhā | [RRS, 5 26.2]
rūpyaṃ vipākamadhuraṃ tuvarāmlasāraṃ śītaṃ saraṃ paramalekhanakaṃ ca rūpyam | [RRS, 5 27.1]
snigdhaṃ ca vātakaphajijjaṭharāgnidīpi balyaṃ paraṃ sthiravayaskaraṇaṃ ca medhyam | [RRS, 5 27.2]
raupyaṃ śītaṃ kaṣāyāmlaṃ snigdhaṃ vātaharaṃ guru | [RRS, 5 28.1]
rasāyanavidhānena sarvarogāpahārakam | [RRS, 5 28.2]
taile takre gavāṃ mūtre hyāranāle kulatthaje | [RRS, 5 29.1]
kramānniṣecayettaptaṃ drāve drāve tu saptadhā | [RRS, 5 29.2]
svarṇādilohapatrāṇāṃ śuddhireṣā praśasyate | [RRS, 5 29.3]
āyuḥ śukraṃ balaṃ hanti tāpaviḍbandharogakṛt | [RRS, 5 30.1]
aśuddhaṃ na mṛtaṃ tāraṃ śuddhaṃ māryamato budhaiḥ | [RRS, 5 30.2]
nāgena ṭaṃkaṇenaiva vāpitaṃ śuddhimṛcchati | [RRS, 5 31.1]
tāraṃ trivāraṃ nikṣiptaṃ taile jyotiṣmatībhave | [RRS, 5 31.2]
kharpare bhasmacūrṇābhyāṃ paritaḥ pālikāṃ caret | [RRS, 5 32.1]
tatra rūpyaṃ vinikṣipya samasīsasamanvitam | [RRS, 5 32.2]
jātasīsakṣayaṃ yāvaddhamettāvatpunaḥ punaḥ | [RRS, 5 33.1]
itthaṃ saṃśodhitaṃ rūpyaṃ yojanīyaṃ rasādiṣu | [RRS, 5 33.2]
lakucadravasūtābhyāṃ tārapatraṃ pralepayet | [RRS, 5 34.1]
ūrdhvādho gandhakaṃ dattvā mūṣāmadhye nirudhya ca | [RRS, 5 34.2]
svedayedvālukāyantre dinamekaṃ dṛḍhāgninā | [RRS, 5 35.1]
svāṃgaśītāṃ ca tāṃ piṣṭiṃ sāmlatālena marditām | [RRS, 5 35.2]
puṭeddvādaśavārāṇi bhasmībhavati rūpyakam | [RRS, 5 35.3]
mākṣīkacūrṇaluṃgāmlamarditaṃ puṭitaṃ śanaiḥ | [RRS, 5 36.1]
triṃśadvāreṇa tattāraṃ bhasmasājjāyatetarām | [RRS, 5 36.2]
bhāvyaṃ tāpyaṃ snuhīkṣīraistārapatrāṇi lepayet | [RRS, 5 37.1]
mārayetpuṭayogena nirutthaṃ jāyate dhruvam | [RRS, 5 37.2]
tārapatraṃ caturbhāgaṃ bhāgaikaṃ śuddhatālakam | [RRS, 5 38.1]
mardyaṃ jambīrajadrāvaistārapatrāṇi lepayet | [RRS, 5 38.2]
śodhayed andhayantre ca triṃśadutpalakaiḥ pacet | [RRS, 5 39.1]
caturdaśapuṭairevaṃ nirutthaṃ jāyate dhruvam | [RRS, 5 39.2]
saptadhā naramūtreṇa bhāvayeddevadālikām | [RRS, 5 40.1]
taccūrṇāvāpamātreṇa drutiḥ syātsvarṇatārayoḥ | [RRS, 5 40.2]
bhasmībhūtaṃ rajatamamalaṃ tatsamau vyomabhānū sarvaistulyaṃ trikaṭu savaraṃ sāraghājyena yuktam | [RRS, 5 41.1]
līḍhaṃ prātaḥ kṣapayatitarāṃ yakṣmapāṇḍūdarārśaḥ śvāsaṃ kāsaṃ nayanajarujaḥ pittarogānaśeṣān | [RRS, 5 41.2]
mlecchaṃ nepālakaṃ ceti tayornepālakaṃ varam | [RRS, 5 42.1]
nepālādanyakhanyutthaṃ mlecchamityabhidhīyate | [RRS, 5 42.2]
sitakṛṣṇāruṇacchāyam ativāmi kaṭhorakam | [RRS, 5 43.1]
kṣālitaṃ ca punaḥ kṛṣṇam etanmlecchakatāmrakam | [RRS, 5 43.2]
susnigdhaṃ mṛdulaṃ śoṇaṃ ghanāghātakṣamaṃ guru | [RRS, 5 44.1]
nirvikāraṃ guṇaśreṣṭhaṃ tāmraṃ nepālamucyate | [RRS, 5 44.2]
pāṇḍuraṃ kṛṣṇaśoṇaṃ ca laghusphuṭanasaṃyutam | [RRS, 5 45.1]
rūkṣāṅgaṃ sadalaṃ tāmraṃ neṣyate rasakarmaṇi | [RRS, 5 45.2]
tāmraṃ tiktakaṣāyakaṃ ca madhuraṃ pāke'tha vīryoṣṇakaṃ sāmlaṃ pittakaphāpahaṃ jaṭhararukkuṣṭhāmajantvantakṛt | [RRS, 5 46.1]
ūrdhvādhaḥ pariśodhanaṃ viṣayakṛt sthaulyāpahaṃ kṣutkaraṃ durnāmakṣayapāṇḍurogaśamanaṃ netryaṃ paraṃ lekhanam | [RRS, 5 46.2]
aśuddhaṃ tāmramāyurghnaṃ kāntivīryabalāpaham | [RRS, 5 47.1]
vāntimūrcchābhramotkledaṃ kuṣṭhaṃ śūlaṃ karoti tat | [RRS, 5 47.2]
utkledabhedabhramadāhamohāstāmrasya doṣāḥ khalu durdharāste | [RRS, 5 48.1]
viśodhanāttadvigatasvadoṣaṃ sudhāsamaṃ syād rasavīryapāke | [RRS, 5 48.2]
tāmraṃ kṣārāmlasaṃyuktaṃ drāvitaṃ dattagairikam | [RRS, 5 49.1]
nikṣiptaṃ mahiṣītakre chagaṇe saptavārakam | [RRS, 5 49.2]
pañcadoṣavinirmuktaṃ bhasmayogyaṃ hi jāyate | [RRS, 5 49.3]
tāmranirmalapatrāṇi liptvā nimbvambusindhunā | [RRS, 5 50.1]
dhmātvā sauvīrakakṣepādviśudhyatyaṣṭavārataḥ | [RRS, 5 50.2]
nimbvambupaṭuliptāni tāpitānyaṣṭavārakam | [RRS, 5 51.1]
viśudhyantyarkapatrāṇi nirguṃḍyārasamajjanāt | [RRS, 5 51.2]
gomūtreṇa pacedyāmaṃ tāmrapatraṃ dṛḍhāgninā | [RRS, 5 52.1]
śudhyate nātra saṃdeho māraṇaṃ cāpyathocyate | [RRS, 5 52.2]
jambīrarasasampiṣṭarasagandhakalepitam | [RRS, 5 53.1]
śulbapatraṃ śarāvasthaṃ tripuṭairyāti pañcatām | [RRS, 5 53.2]
athavā māritaṃ tāmramamlenaikena marditam | [RRS, 5 54.1]
tadgolaṃ sūraṇasyāntā ruddhvā sarvatra lepayet | [RRS, 5 54.2]
śuṣkaṃ gajapuṭe pacyātsarvadoṣaharaṃ bhavet | [RRS, 5 55.1]
vāntiṃ bhrāntiṃ virekaṃ ca na karoti kadācana | [RRS, 5 55.2]
tāmrapatrāṇi sūkṣmāṇi gomūtre pañcayāmakam | [RRS, 5 56.1]
kṣiptvā rasena bhāṇḍe taddviguṇaṃ dehi gandhakam | [RRS, 5 56.2]
amlaparṇīṃ prapiṣyātha hyabhito dehi tāmrakam | [RRS, 5 57.1]
samyaṅ nirudhya bhāṇḍe tamagniṃ jvālaya yāmakam | [RRS, 5 57.2]
bhasmībhavati tāmraṃ tadyatheṣṭaṃ viniyojayet | [RRS, 5 57.3]
sūtād dviguṇitaṃ tāmrapatraṃ kanyārasaiḥ plutam | [RRS, 5 58.1]
piṣṭvā tulyena balinā bhāṇḍamadhye vinikṣipet | [RRS, 5 58.2]
channaṃ śarāvakeṇaitattadūrdhvaṃ lavaṇaṃ tyajet | [RRS, 5 59.1]
mukhe śarāvakaṃ dattvā vahniṃ yāmacatuṣṭayam | [RRS, 5 59.2]
avacūrṇyaiva tacchulbaṃ vallamātraṃ prayojayet | [RRS, 5 60.1]
pippalīmadhunā sārdhaṃ sarvarogeṣu yojayet | [RRS, 5 60.2]
śvāsaṃ kāsaṃ kṣayaṃ pāṇḍumagnimāṃdyamarocakam | [RRS, 5 61.1]
gulmaplīhayakṛnmūrcchāśūlapaktyartham uttamam | [RRS, 5 61.2]
doṣatrayasamudbhūtānāmayāñjayati dhruvam | [RRS, 5 62.1]
rogānupānasahitaṃ jayeddhātugataṃ jvaram | [RRS, 5 62.2]
rase rasāyane tāmraṃ yojayedyuktamātrayā | [RRS, 5 62.3]
śulbatulyena sūtena balinā tatsamena ca | [RRS, 5 63.1]
tadardhāṃśena tālena śilayā ca tadardhayā | [RRS, 5 63.2]
vidhāya kajjalīṃ ślakṣṇāṃ bhinnakajjalasannibhām | [RRS, 5 64.1]
yantrādhyāyavinirdiṣṭagarbhayantrodarāntare | [RRS, 5 64.2]
kajjalīṃ tāmrapatrāṇi paryāyeṇa vinikṣipet | [RRS, 5 65.1]
prapacedyāmaparyantaṃ svāṃgaśītaṃ vicūrṇayet | [RRS, 5 65.2]
tattadrogaharānupānasahitatāmraṃ dvivallonmitaṃ saṃlīḍhaṃ pariṇāmaśūlamudaraṃ śūlaṃ ca pāṇḍujvaram | [RRS, 5 66.1]
gulmaplīhayakṛtkṣayāgnisadanaṃ mehaṃ ca mūlāmayaṃ duṣṭāṃ ca grahaṇīṃ hared dhruvam idaṃ śrīsomanāthābhidham | [RRS, 5 66.2]
muṃḍaṃ tīkṣṇaṃ ca kāṃtaṃ ca triprakāramayaḥ smṛtam | [RRS, 5 67]
mṛdu kuṇṭhaṃ kaḍāraṃ ca trividhaṃ muṇḍamucyate | [RRS, 5 68]
drutadrāvamavisphoṭaṃ cikkaṇaṃ mṛdu tacchubham | [RRS, 5 69]
hataṃ yatprasared duḥkhāttatkuṇṭhaṃ madhyamaṃ smṛtam | [RRS, 5 70]
yaddhataṃ bhajyate bhaṃge kṛṣṇaṃ syāttatkaḍārakam | [RRS, 5 71]
muṇḍaṃ paraṃ mṛdulakaṃ kaphavātaśūlamūlāmamehagadakāmalapāṇḍuhāri | [RRS, 5 72.1]
gulmāmavātajaṭharārtiharaṃ pradīpi śophāpahaṃ rudhirakṛtkhalu koṣṭhaśodhi | [RRS, 5 72.2]
aśuddhalohaṃ na hitaṃ niṣevaṇād āyurbalaṃ kāntivināśi niścitam | [RRS, 5 73.1]
hṛdi prapīḍāṃ tanute hyapāṭavaṃ rujaṃ karotyeva viśodhya mārayet | [RRS, 5 73.2]
kharaṃ sāraṃ ca hṛnnālaṃ tārāvaṭṭaṃ ca vājiram | [RRS, 5 74.1]
kālalohābhidhānaṃ ca ṣaḍvidhaṃ tīkṣṇamucyate | [RRS, 5 74.2]
paruṣaṃ pogaronmuktaṃ bhaṃge pāradavacchavi | [RRS, 5 75.1]
namane bhaṅguraṃ yattatkharalohamudāhṛtam | [RRS, 5 75.2]
vegabhaṅguradhāraṃ yatsāralohaṃ tadīritam | [RRS, 5 76.1]
pogarābhāsakaṃ pāṇḍubhūmijaṃ sāramucyate | [RRS, 5 76.2]
kṛṣṇapāṇḍuvapuścañcubījatulyorupogaram | [RRS, 5 77.1]
chedane cātiparuṣaṃ hṛnnālamiti kathyate | [RRS, 5 77.2]
aṅgakṣayā ca vaṅgaṃ ca pogarasyābhidhātrayam | [RRS, 5 78.1]
cikuraṃ bhaṅguraṃ lohāt pogaraṃ tatparaṃ matam | [RRS, 5 78.2]
pogarairvajrasaṃkāśaiḥ sūkṣmarekhaiśca sāndrakaiḥ | [RRS, 5 79.1]
nicitaṃ śyāmalāṅgaṃ ca vājīraṃ tatprakīrtyate | [RRS, 5 79.2]
nīlakṛṣṇaprabhaṃ sāndraṃ masṛṇaṃ guru bhāsuram | [RRS, 5 80.1]
lohāghāte 'pyabhaṅgātmadhāraṃ kālāyasaṃ matam | [RRS, 5 80.2]
rūkṣaṃ syāt kharalohakaṃ samadhuraṃ pāke'tha vīrye himaṃ tiktoṣṇaṃ kaphapittakuṣṭhajaṭharaplīhāmapāṃḍvartinut | [RRS, 5 81.1]
sadyaḥ śūlayakṛdgadakṣayajarāmehāmavātāpahaṃ dīptaṃ cātirasāyanaṃ balakaraṃ durnāmadāhāpaham | [RRS, 5 81.2]
kharalohātparaṃ sarvamekaikasmācchatottaram | [RRS, 5 82]
bhrāmakaṃ cumbakaṃ caiva karṣakaṃ drāvakaṃ tathā | [RRS, 5 83.1]
evaṃ caturvidhaṃ kāntaṃ romakāntaṃ ca pañcamam | [RRS, 5 83.2]
ekadvitricatuṣpañcasarvatomukham eva tat | [RRS, 5 84.1]
pītaṃ kṛṣṇaṃ tathā raktaṃ trivarṇaṃ syātpṛthak pṛthak | [RRS, 5 84.2]
krameṇa devatāstatra brahmaviṣṇumaheśvarāḥ | [RRS, 5 84.3]
sparśavedhi bhavetpītaṃ kṛṣṇaṃ śreṣṭhaṃ rasāyane | [RRS, 5 85.1]
raktavarṇaṃ tathā cāpi rasabandhe praśasyate | [RRS, 5 85.2]
bhrāmakaṃ tu kaniṣṭhaṃ syāccumbakaṃ madhyamaṃ tathā | [RRS, 5 86.1]
uttamaṃ karṣakaṃ caiva drāvakaṃ cottamottamam | [RRS, 5 86.2]
bhrāmayellohajātaṃ yattatkāntaṃ bhrāmakaṃ matam | [RRS, 5 87]
cumbayeccumbakaṃ kāntaṃ karṣayetkarṣakaṃ tathā | [RRS, 5 88]
sākṣād yaddrāvayellohaṃ tatkāntaṃ drāvakaṃ bhavet | [RRS, 5 89]
tadromakāntaṃ sphuṭitād yato romodgamo bhavet | [RRS, 5 90]
kaniṣṭhaṃ syādekamukhaṃ madhyaṃ dvitrimukhaṃ bhavet | [RRS, 5 91.1]
catuṣpañcamukhaṃ śreṣṭhamuttamaṃ sarvatomukham | [RRS, 5 91.2]
bhrāmakaṃ cumbakaṃ caiva vyādhināśe praśasyate | [RRS, 5 92.1]
rase rasāyane caiva karṣakaṃ drāvakaṃ hitam | [RRS, 5 92.2]
madonmattagajaḥ sūtaḥ kāntam aṅkuśamucyate | [RRS, 5 93]
kṣetraṃ jñātvā grahītavyaṃ tatprayatnena dhīmatā | [RRS, 5 94.1]
mārutātapavikṣiptaṃ varjayennātra saṃśayaḥ | [RRS, 5 94.2]
pātre yasya prasarati jale tailabindurna lipto gandhaṃ hiṅgustyajati ca tathā tiktatāṃ nimbakalkaḥ | [RRS, 5 95.1]
pāke dugdhaṃ bhavati śikharākārakaṃ naiti bhūmau kāntaṃ lauhaṃ tadidamuditaṃ lakṣaṇoktaṃ ca nānyat | [RRS, 5 95.2]
kāntāyo 'tirasāyanottarataraṃ svasthe cirāyuḥpradaṃ snigdhaṃ mehaharaṃ tridoṣaśamanaṃ śūlāmamūlāpaham | [RRS, 5 96.1]
gulmaplīhayakṛtkṣayāmayaharaṃ pāṇḍūdaravyādhinut tiktoṣṇaṃ himavīryakaṃ kimaparaṃ yogena sarvārtinut | [RRS, 5 96.2]
samyagauṣadhakalpānāṃ lohakalpaḥ praśasyate | [RRS, 5 97.1]
tasmātsarvaprayatnena śuddhaṃ lohaṃ ca mārayet | [RRS, 5 97.2]
nāyaḥ pacetpañcapalād arvāg ūrdhvaṃ trayodaśāt | [RRS, 5 98]
ādau mantrastataḥ karma kartavyaṃ mantra ucyate | [RRS, 5 99]
oṃ amṛtodbhavāya svāhā anena mantreṇa lohamāraṇam | [RRS, 5 100.1]
lakṣottaraguṇaṃ sarvaṃ lohaṃ syāduttarottaram | [RRS, 5 100.2]
kāntaṃ koṭiguṇaṃ tatra tadapyevaṃ guṇottaram | [RRS, 5 100.3]
śaśakṣatajasaṃliptaṃ trivāraṃ paritāpitam | [RRS, 5 101.1]
muṇḍādisakalaṃ lohaṃ sarvadoṣān vimuñcati | [RRS, 5 101.2]
kvāthyamaṣṭaguṇe toye triphalāṣoḍaśaṃ palam | [RRS, 5 102.1]
tatkvāthe pādaśeṣe tu lohasya palapañcakam | [RRS, 5 102.2]
kṛtvā patrāṇi taptāni saptavāraṃ niṣecayet | [RRS, 5 103.1]
evaṃ pralīyate doṣo girijo lohasambhavaḥ | [RRS, 5 103.2]
sāmudralavaṇopetaṃ taptaṃ nirvāpitaṃ khalu | [RRS, 5 104.1]
triphalākvathite nūnaṃ giridoṣam ayastyajet | [RRS, 5 104.2]
ciñcāphalajalakvāthādayo doṣam udasyati | [RRS, 5 105]
yadvā phalatrayopetaṃ gomūtre kvathitaṃ kṣaṇam | [RRS, 5 106.1]
recitaṃ ghṛtasaṃyuktaṃ kṣiptvāyaḥ kharpare pacet | [RRS, 5 106.2]
cālayellohadaṇḍena yāvatkṣiptaṃ tṛṇaṃ dahet | [RRS, 5 107.1]
piṣṭvā piṣṭvā pacedevaṃ pañcavāramataḥ param | [RRS, 5 107.2]
dhātrīphalarasair yadvā triphalākvathitodakaiḥ | [RRS, 5 108.1]
puṭellohaṃ caturvāraṃ bhavedvāritaraṃ khalu | [RRS, 5 108.2]
snehāktaṃ loharajo mūtre svarase'pi rātridhātrīṇām | [RRS, 5 109.1]
pṛthagevaṃ saptakṛtvo bharjitamakhilāmaye yojyam | [RRS, 5 109.2]
tīkṣṇalohasya patrāṇi nirdalāni dṛḍhe'nale | [RRS, 5 110.1]
dhmātvā kṣipejjale sadyaḥ pāṣāṇolūkhalodare | [RRS, 5 110.2]
kaṇḍayedgāḍhanirghātaiḥ sthūlayā lohapārayā | [RRS, 5 111.1]
tanmadhyātsthūlakhaṇḍāni ruddhvā malladvayāntare | [RRS, 5 111.2]
dhmātvā kṣiptvā jale samyak pūrvavatkaṇḍayetkhalu | [RRS, 5 112.1]
taccūrṇaṃ sūtagandhābhyāṃ puṭedviṃśativārakam | [RRS, 5 112.2]
puṭe puṭe vidhātavyaṃ peṣaṇaṃ dṛḍhavattaram | [RRS, 5 113.1]
evaṃ bhasmīkṛtaṃ lohaṃ tattadrogeṣu yojayet | [RRS, 5 113.2]
kāntāyaḥ kamanīyakāntijananaṃ pāṇḍvāmayonmūlanam | [RRS, 5 114.1]
yakṣmavyādhinibarhaṇaṃ garaharaṃ doṣatrayonmūlanam | [RRS, 5 114.2]
nānākuṣṭhanibarhaṇaṃ balakaraṃ vṛṣyaṃ vayaḥstambhanam | [RRS, 5 114.3]
sarvavyādhiharaṃ rasāyanavaraṃ bhaumāmṛtaṃ nāparam | [RRS, 5 114.4]
hiṅgulasya palānpañca nārīstanyena peṣayet | [RRS, 5 115.1]
tena lohasya patrāṇi lepayetpalapañcakam | [RRS, 5 115.2]
ruddhvā gajapuṭe pacyātkaṣāyaistraiphalaiḥ punaḥ | [RRS, 5 116.1]
jambīrairāranālairvā viṃśatyaṃśena hiṅgulam | [RRS, 5 116.2]
piṣṭvā ruddhvā pacellohaṃ taddravaiḥ pācayetpunaḥ | [RRS, 5 117.1]
catvāriṃśatpuṭairevaṃ kāntaṃ tīkṣṇaṃ ca muṇḍakam | [RRS, 5 117.2]
mriyate nātra saṃdeho dattvā dattvaiva hiṅgulam | [RRS, 5 117.3]
atha pūrvoditaṃ tīkṣṇaṃ vasubhallakavāsayoḥ | [RRS, 5 118.1]
puṭitaṃ patratoyena triṃśadvārāṇi yatnataḥ | [RRS, 5 118.2]
śoṇitaṃ jāyate bhasma kṛtasindūravibhramam | [RRS, 5 118.3]
yadvā tīkṣṇadalodbhūtaṃ rajaśca triphalājalaiḥ | [RRS, 5 119.1]
piṣṭvā dattvaudanaṃ kiṃciccakrikāṃ pravidhāya ca | [RRS, 5 119.2]
śoṣayitvātiyatnena prapacetpañcabhiḥ puṭaiḥ | [RRS, 5 120.1]
raktavarṇaṃ hi tadbhasma yojanīyaṃ yathāyatham | [RRS, 5 120.2]
matsyākṣīgandhabāhlīkairlakucadravapeṣitaiḥ | [RRS, 5 121.1]
vilipya sakalaṃ lohaṃ matsyākṣīkalkalepitam | [RRS, 5 121.2]
bhastrābhyāṃ sudṛḍhaṃ dhmātvā triśūlīnirgamāvadhi | [RRS, 5 122.1]
athoddhṛtya kṣipetkvāthe triphalāgojalātmake | [RRS, 5 122.2]
tasmādāhṛtya saṃtāḍya mṛtamādāya lohakam | [RRS, 5 123.1]
punaśca pūrvavad dhmātvā mārayedakhilāyasam | [RRS, 5 123.2]
khaṇḍayitvā tato gandhaguḍatriphalayā saha | [RRS, 5 124.1]
puṭettriṃśativārāṇi nirutthaṃ bhasma jāyate | [RRS, 5 124.2]
samagandham ayaścūrṇaṃ kumārīvāribhāvitam | [RRS, 5 125.1]
puṭīkṛtaṃ kiyatkālamavaśyaṃ mriyate hyayaḥ | [RRS, 5 125.2]
jambīrarasasaṃyukte darade taptamāyasam | [RRS, 5 126.1]
bahuvāraṃ vinikṣiptaṃ mriyate nātra saṃśayaḥ | [RRS, 5 126.2]
gomūtraistriphalā kvāthyā tatkaṣāyeṇa bhāvayet | [RRS, 5 127.1]
triḥsaptāhaṃ prayatnena dinaikaṃ mardayetpunaḥ | [RRS, 5 127.2]
ruddhvā gajapuṭe pacyāddinaṃ kvāthena mardayet | [RRS, 5 128.1]
divā mardyaṃ puṭedrātrāvekaviṃśaddināvadhi | [RRS, 5 128.2]
ekaviṃśatpuṭairevaṃ mriyate trividhaṃ hyayaḥ | [RRS, 5 128.3]
yatpātrādhyuṣite toye tailabindurna sarpati | [RRS, 5 129.1]
tāreṇāvartate yattatkāntalohaṃ tanūkṛtam | [RRS, 5 129.2]
ayasāmuttamaṃ siñcettaptaṃ taptaṃ varārase | [RRS, 5 130.1]
evaṃ śuddhāni lohāni piṣṭānyamlena kenacit | [RRS, 5 130.2]
mṛtasūtasya pādena praliptāni puṭānale | [RRS, 5 131.1]
pacettulyena vā tāpyagandhāśmaharatejasā | [RRS, 5 131.2]
taptaṃ kṣārāmlasaṃliptaṃ śaśarakte nidhāpitam | [RRS, 5 132.1]
kāntalohaṃ bhavedbhasma sarvadoṣavivarjitam | [RRS, 5 132.2]
śuddhaṃ sūtaṃ dvidhā gandhaṃ khallena kṛtakajjalam | [RRS, 5 133.1]
dvayoḥ samaṃ lohacūrṇaṃ mardayetkanyakādravaiḥ | [RRS, 5 133.2]
yāmadvayātsamuddhṛtya yadgolaṃ tāmrapātrake | [RRS, 5 134.1]
ācchādyairaṃḍapatraiśca yāmārdhe'tyuṣṇatāṃ vrajet | [RRS, 5 134.2]
dhānyarāśau nyasetpaścāttridinānte samuddharet | [RRS, 5 135.1]
saṃpeṣya gālayedvastre satyaṃ vāritaraṃ bhavet | [RRS, 5 135.2]
kāntaṃ tīkṣṇaṃ ca muṃḍaṃ ca nirutthaṃ jāyate mṛtam | [RRS, 5 135.3]
svarṇādīnmārayedevaṃ cūrṇaṃ kṛtvā ca lohavat | [RRS, 5 136.1]
siddhayogo hyayaṃ khyātaḥ siddhānāṃ sumukhāgataḥ | [RRS, 5 136.2]
anubhūtaṃ mayā satyaṃ sarvarogajarāpaham | [RRS, 5 137.1]
triphalāmadhusaṃyuktaṃ sarvarogeṣu yojayet | [RRS, 5 137.2]
etasmād apunarbhavaṃ hi bhasitaṃ lohasya divyāmṛtaṃ samyak siddharasāyanaṃ trikaṭukīvellājyamadhvanvitam | [RRS, 5 138.1]
hanyānniṣkamitaṃ jarāmaraṇajavyādhīṃśca satputradaṃ diṣṭe śrīgiriśena kālayavanodbhūtyai purā tatpituḥ | [RRS, 5 138.2]
lohaṃ jantuvikārapāṇḍupavanakṣīṇatvapittāmayasthaulyārśograhaṇījvarārtikaphajicchophapramehapraṇut | [RRS, 5 139.1]
gulmaplīhaviṣāpahaṃ balakaraṃ kuṣṭhāgnimāndyapraṇut saukhyālambirasāyanaṃ mṛtiharaṃ kiṭṭaṃ ca kāntādivat | [RRS, 5 139.2]
mṛtāni lohāni rasībhavanti nighnanti yuktāni mahāmayāṃśca | [RRS, 5 140.1]
abhyāsayogād dṛḍhadehasiddhiṃ kurvanti rugjanmajarāvināśam | [RRS, 5 140.2]
pakvajambūphalacchāyaṃ kāntalohaṃ taduttamam | [RRS, 5 141]
triḥsaptakṛtvo gomūtre jālinībhasmabhāvitam | [RRS, 5 142.1]
śoṣayettasya vāpena tīkṣṇaṃ mūṣāgataṃ dravet | [RRS, 5 142.2]
suradālibhasma galitaṃ triḥsaptakṛtvo'tha gojale śuṣkam | [RRS, 5 143.1]
vāpena salilasadṛśaṃ karoti mūṣāgataṃ tīkṣṇam | [RRS, 5 143.2]
suradālibhavaṃ bhasma naramūtreṇa gālitam | [RRS, 5 144.1]
triḥsaptavāraṃ tatkṣāravāpāt kāntadrutir bhavet | [RRS, 5 144.2]
gaṃdhakaṃ kāṃtapāṣāṇaṃ cūrṇayitvā samaṃ samam | [RRS, 5 145.1]
drute lohe pratīvāpo deyo lohāṣṭakaṃ dravet | [RRS, 5 145.2]
devadālyā dravairbhāvyaṃ gaṃdhakaṃ dinasaptakam | [RRS, 5 146.1]
tena pravāpamātreṇa lauhaṃ tiṣṭhati sūtavat | [RRS, 5 146.2]
aśuddhalohaṃ na hitaṃ niṣevaṇād āyurbalaṃ kāntivināśi niścitam | [RRS, 5 147.1]
hṛdi prapīḍāṃ tanute hyapāṭavaṃ rujaṃ karotyeva viśodhya mārayet | [RRS, 5 147.2]
kiṭṭāddaśaguṇaṃ muṇḍaṃ muṇḍāttīkṣṇaṃ śatonmitam | [RRS, 5 148.1]
tīkṣṇāllakṣaguṇaṃ kāntaṃ bhakṣaṇātkurute guṇān | [RRS, 5 148.2]
tasmāt kāntaṃ sadā sevyaṃ jarāmṛtyuharaṃ nṛṇām | [RRS, 5 148.3]
āyuṣpradātā balavīryakartā rogaprahartā madanasya kartā | [RRS, 5 149.1]
ayaḥsamānaṃ na hi kiṃcid anyadrasāyanaṃ śreṣṭhatamaṃ hi jantoḥ | [RRS, 5 149.2]
akṣāṅgārairdhametkiṭṭaṃ lohajaṃ tadgavāṃ jalaiḥ | [RRS, 5 150.1]
secayedakṣapātrāntaḥ saptavāraṃ punaḥ punaḥ | [RRS, 5 150.2]
maṇḍūro'yaṃ samākhyātaścūrṇaṃ ślakṣṇaṃ prayojayet | [RRS, 5 150.3]
gomūtraistriphalā kvāthyā tatkvāthe secayecchanaiḥ | [RRS, 5 151.1]
lohakiṭṭaṃ susaṃtaptaṃ yāvajjīryati tatsvayam | [RRS, 5 151.2]
taccūrṇaṃ jāyate peṣyaṃ maṇḍūro'yaṃ prayojayet | [RRS, 5 151.3]
ye guṇā mārite muṇḍe te guṇā muṇḍakiṭṭake | [RRS, 5 152.1]
tasmātsarvatra maṇḍūraṃ rogaśāntyai prayojayet | [RRS, 5 152.2]
khurakaṃ miśrakaṃ ceti dvividhaṃ vaṃgamucyate | [RRS, 5 153.1]
khuraṃ tatra guṇaiḥ śreṣṭhaṃ miśrakaṃ na hitaṃ matam | [RRS, 5 153.2]
dhavalaṃ mṛtaṃ snigdhaṃ drutadrāvaṃ sagauravam | [RRS, 5 154.1]
niḥśabdaṃ khuravaṃgaṃ syāt miśrakaṃ śyāmaśubhrakam | [RRS, 5 154.2]
vaṅgaṃ tiktoṣṇakaṃ rūkṣamīṣad vātaprakopanam | [RRS, 5 155.1]
mehaśleṣmāmayaghnaṃ ca medoghnaṃ kṛmināśanam | [RRS, 5 155.2]
drāvayitvā niśāyukte kṣiptaṃ nirguṇḍikārase | [RRS, 5 156.1]
viśudhyati trivāreṇa khuravaṃgaṃ na saṃśayaḥ | [RRS, 5 156.2]
amlatakravinikṣiptaṃ varṣābhūviṣatindubhiḥ | [RRS, 5 157.1]
kaṭphalāṃbugataṃ vaṃgaṃ dvitīyaṃ pariśudhyati | [RRS, 5 157.2]
śudhyati nāgo vaṃgo ghoṣo ravirātape'pi munisaṃkhyaiḥ | [RRS, 5 158.1]
nirguṇḍīrasasekaistanmūlarajaḥpravāpaiśca | [RRS, 5 158.2]
satālenārkadugdhena liptvā vaṃgadalāni ca | [RRS, 5 159.1]
bodhiciṃcātvacaḥ kṣārairdadyāllaghupuṭāni ca | [RRS, 5 159.2]
mardayitvā caredbhasma tadrasādiṣu śasyate | [RRS, 5 159.3]
pradrāvya kharpare vaṃgaṃ ṣoḍaśāṃśaṃ rasaṃ kṣipet | [RRS, 5 160.1]
svalpasvalpālakaṃ dattvā bhāradvājasya kāṣṭhataḥ | [RRS, 5 160.2]
mardayitvā caredbhasma tadrasādiṣu śasyate | [RRS, 5 160.3]
palāśadravayuktena vaṃgapatraṃ pralepayet | [RRS, 5 161.1]
tālena puṭitaṃ paścānmriyate nātra saṃśayaḥ | [RRS, 5 161.2]
bhallātatailasaṃliptaṃ vaṃgaṃ vastreṇa veṣṭitam | [RRS, 5 162.1]
ciṃcāpippalapālāśakāṣṭhāgnau yāti pañcatām | [RRS, 5 162.2]
vaṃgabhasmasamaṃ kāntaṃ vyomabhasma ca tatsamam | [RRS, 5 163.1]
mardayetkanakāmbhobhirnimbapatrarasairapi | [RRS, 5 163.2]
dāḍimasya mayūrasya rasena ca pṛthak pṛthak | [RRS, 5 164.1]
bhūpālāvartabhasmātha vinikṣipya samāṃśakam | [RRS, 5 164.2]
gomūlakaśilādhātujalaiḥ samyagvimardayet | [RRS, 5 165.1]
tato guggulatoyena mardayitvā dināṣṭakam | [RRS, 5 165.2]
viśoṣya paricūrṇyātha samabhāgena yojayet | [RRS, 5 166.1]
ghṛṣṭaṃ bandhūkaniryāsair nākulībījacūrṇakaiḥ | [RRS, 5 166.2]
tataḥ kṣipetkaraṇḍāntarvidhāya paṭagālitam | [RRS, 5 167.1]
gotakrapiṣṭarajanīsāreṇa saha pāyayet | [RRS, 5 167.2]
caturbhir vallakaistulyaṃ ramyaṃ vaṃgarasāyanam | [RRS, 5 168.1]
niścitaṃ tena naśyanti mehā viṃśatibhedakāḥ | [RRS, 5 168.2]
śālayo mudgasūpaṃ ca navanītaṃ tilodbhavam | [RRS, 5 169.1]
paṭolaṃ tiktatuṇḍīraṃ takraṃ pathyāya śasyate | [RRS, 5 169.2]
drutadrāvaṃ mahābhāraṃ chede kṛṣṇaṃ samujjvalam | [RRS, 5 170.1]
pūtigandhaṃ bahiḥ kṛṣṇaṃ śuddhaṃ sīsamato'nyathā | [RRS, 5 170.2]
atyuṣṇaṃ sīsakaṃ snigdhaṃ tiktaṃ vātakaphāpaham | [RRS, 5 171.1]
pramehatoyadoṣaghnaṃ dīpanaṃ cāmavātanut | [RRS, 5 171.2]
sinduvārajaṭākauntīharidrācūrṇakaṃ kṣipet | [RRS, 5 172.1]
drute nāge'tha nirguṇḍyās trivāraṃ nikṣipedrase | [RRS, 5 172.2]
nāgaḥ śuddho bhavedevaṃ mūrchāsphoṭādi nācaret | [RRS, 5 172.3]
tiryagākāracullyāṃ tu tiryagvaktraṃ ghaṭaṃ nyaset | [RRS, 5 173.1]
taṃ ca vaktraṃ vinā sarvaṃ gopayedyatnato mṛdā | [RRS, 5 173.2]
bhṛṣṭayantrābhidhe tasmin pātre sīsaṃ vinikṣipet | [RRS, 5 174.1]
palaviṃśatikaṃ śuddhamadhastīvrānalaṃ kṣipet | [RRS, 5 174.2]
drute nāge kṣipetsūtaṃ śuddhaṃ karṣamitaṃ śubham | [RRS, 5 175.1]
gharṣayitvā kṣipetkṣāramekaikaṃ hi palaṃ palam | [RRS, 5 175.2]
arjunasyākṣavṛkṣasya mahārājagirerapi | [RRS, 5 176.1]
dāḍimasya mayūrasya kṣiptvā kṣāraṃ pṛthak pṛthak | [RRS, 5 176.2]
evaṃ viṃśatirātrāṇi pacettīvreṇa vahninā | [RRS, 5 177.1]
vighaṭṭayandṛḍhaṃ dorbhyāṃ lohadarvyā prayatnataḥ | [RRS, 5 177.2]
raktaṃ tajjāyate bhasma kapotacchāyameva vā | [RRS, 5 178.1]
nāgaṃ doṣavinirmuktaṃ jāyate'tirasāyanam | [RRS, 5 178.2]
hatamutthāpitaṃ sīsaṃ daśavāreṇa sidhyati | [RRS, 5 179.1]
tanmṛtaṃ sīsakaṃ sarvadoṣamuktaṃ rasāyanam | [RRS, 5 179.2]
aśvatthaciṃcātvagbhasma nāgasya caturaṃśataḥ | [RRS, 5 180.1]
kṣipennāgaṃ pacetpātre cālayellohacāṭunā | [RRS, 5 180.2]
yāmādbhasma taduddhṛtya bhasmatulyā manaḥśilā | [RRS, 5 181.1]
jambīrair āranālairvā piṣṭvā ruddhvā puṭe pacet | [RRS, 5 181.2]
svāṃgaśītaṃ punaḥ piṣṭvā viṃśatyaṃśaśilāyutam | [RRS, 5 182.1]
amlenaiva tu yāmaikaṃ pūrvavatpācayetpuṭe | [RRS, 5 182.2]
evaṃ ṣaṣṭipuṭaiḥ pakvo nāgaḥ syātsunirutthitaḥ | [RRS, 5 182.3]
śilayā ravidugdhena nāgapatrāṇi lepayet | [RRS, 5 183.1]
mārayetpuṭayogena nirutthaṃ jāyate tathā | [RRS, 5 183.2]
evaṃ nāgodbhavaṃ bhasma tāpyabhasmārdhabhāgikam | [RRS, 5 184.1]
pādaṃ pādaṃ kṣipedbhasma śulbasya vimalasya ca | [RRS, 5 184.2]
kāntābhrasattvayoś cāpi sphaṭikasya pṛthak pṛthak | [RRS, 5 185.1]
sarvamekatra saṃcūrṇya puṭettriphalavāriṇā | [RRS, 5 185.2]
triṃśadvanagiriṇḍaiśca triṃśadvāraṃ vicūrṇya tat | [RRS, 5 186.1]
vyoṣavellakacūrṇaiśca samāṃśaiḥ saha melayet | [RRS, 5 186.2]
madhvājyasahitaṃ hanti pralīḍhaṃ vallamātrayā | [RRS, 5 187.1]
aśītivātajānrogāndhanurvātaṃ viśeṣataḥ | [RRS, 5 187.2]
kapharogānaśeṣāṃśca mūtrarogāṃśca sarvaśaḥ | [RRS, 5 188.1]
śvāsaṃ kāsaṃ kṣayaṃ pāṇḍuṃ śvayathuṃ śītakajvaram | [RRS, 5 188.2]
grahaṇīmāmadoṣaṃ ca vahnimāndyaṃ sudurjaram | [RRS, 5 189.1]
sarvānudakadoṣāṃśca tattadrogānupānataḥ | [RRS, 5 189.2]
rītikā kākatuṇḍī ca dvividhaṃ pittalaṃ bhavet | [RRS, 5 190]
saṃtāpya kāṃjike kṣiptā tāmrābhā rītikā matā | [RRS, 5 191]
evaṃ yā jāyate kṛṣṇā kākatuṇḍīti sā matā | [RRS, 5 192]
rītistiktarasā rūkṣā jantughnī sāsrapittanut | [RRS, 5 193.1]
pāṇḍukuṣṭhaharā yogātsoṣṇavīryā ca śītalā | [RRS, 5 193.2]
kākatuṇḍī gatasnehā tiktoṣṇā kaphapittanut | [RRS, 5 194.1]
yakṛtplīhaharā śītavīryā ca parikīrtitā | [RRS, 5 194.2]
gurvī mṛdvī ca pītābhā sārāṅgī tāḍanakṣamā | [RRS, 5 195.1]
susnigdhā masṛṇāṅgī ca rītiretādṛśī śubhā | [RRS, 5 195.2]
pāṇḍupītā kharā rūkṣā barbarā tāḍanākṣamā | [RRS, 5 196.1]
pūtigandhā tathā laghvī rītirneṣṭā rasādiṣu | [RRS, 5 196.2]
taptvā kṣiptvā ca nirguṇḍīrase śyāmārajo'nvite | [RRS, 5 197.1]
pañcavāreṇa saṃśuddhiṃ rītirāyāti niścitam | [RRS, 5 197.2]
nimbūrasaśilāgandhaveṣṭitā puṭitāṣṭadhā | [RRS, 5 198.1]
rītirāyāti bhasmatvaṃ tato yojyā yathāyatham | [RRS, 5 198.2]
tāmravanmāraṇaṃ tasyāḥ kṛtvā sarvatra yojayet | [RRS, 5 199]
mṛtārakūṭakaṃ kāntaṃ vyomasattvaṃ ca māritam | [RRS, 5 200.1]
trayaṃ samāṃśakaṃ tulyaṃ vyoṣaṃ jantughnasaṃyutam | [RRS, 5 200.2]
brahmabījājamodāgnibhallātatilasaṃyutam | [RRS, 5 201.1]
sevitaṃ niṣkamātraṃ hi jantughnaṃ kuṣṭhanāśanam | [RRS, 5 201.2]
viśeṣācchvetakuṣṭhaghnaṃ dīpanaṃ pācanaṃ hitam | [RRS, 5 201.3]
suvarṇarītikācūrṇaṃ bhakṣitaṃ veṣṭitaṃ punaḥ | [RRS, 5 202.1]
chāgena kṛṣṇavarṇena mattena taruṇena ca | [RRS, 5 202.2]
talliptaṃ kharpare dagdhaṃ drutiṃ muñcati śobhanām | [RRS, 5 203.1]
caturdaśalasadvarṇasuvarṇasadṛśachaviḥ | [RRS, 5 203.2]
dehalohakarī proktā yuktā rasarasāyane | [RRS, 5 203.3]
aṣṭabhāgena tāmreṇa dvibhāgakhurakeṇa ca | [RRS, 5 204.1]
vidrutena bhavetkāṃsyaṃ tatsaurāṣṭrabhavaṃ śubham | [RRS, 5 204.2]
tīkṣṇaśabdaṃ mṛdu snigdhamīṣacchyāmalaśubhrakam | [RRS, 5 205.1]
nirmalaṃ dāharaktaṃ ca ṣoḍhā kāṃsyaṃ praśasyate | [RRS, 5 205.2]
tatpītaṃ dahane tāmraṃ kharaṃ rūkṣaṃ ghanāsaham | [RRS, 5 206.1]
mandanādaṃ gatajyotiḥ saptadhā kāṃsyamutsṛjet | [RRS, 5 206.2]
kāṃsyaṃ laghu ca tiktoṣṇaṃ lekhanaṃ dṛkprasādanam | [RRS, 5 207.1]
kṛmikuṣṭhaharaṃ vātapittaghnaṃ dīpanaṃ hitam | [RRS, 5 207.2]
ghṛtamekaṃ vinā cānyatsarvaṃ kāṃsyagataṃ nṛṇām | [RRS, 5 208.1]
bhuktamārogyasukhadaṃ hitaṃ sātmyakaraṃ tathā | [RRS, 5 208.2]
taptaṃ kāṃsyaṃ gavāṃ mūtre vāpitaṃ pariśudhyati | [RRS, 5 209]
mriyate gandhatālābhyāṃ nirutthaṃ pañcabhiḥ puṭaiḥ | [RRS, 5 210]
trikṣāraṃ pañcalavaṇaṃ saptadhāmlena bhāvayet | [RRS, 5 211.1]
kāṃsyārakūṭapatrāṇi tena kalkena lepayet | [RRS, 5 211.2]
ruddhvā gajapuṭe pakvaṃ śuddhabhasmatvamāpnuyāt | [RRS, 5 211.3]
kāṃsyārkarītilohāhijātaṃ tadvartalohakam | [RRS, 5 212.1]
tadeva pañcalohākhyaṃ lohavidbhirudāhṛtam | [RRS, 5 212.2]
himāmlaṃ kaṭukaṃ rūkṣaṃ kaphapittavināśanam | [RRS, 5 213.1]
rucyaṃ tvacyaṃ kṛmighnaṃ ca netryaṃ malaviśodhanam | [RRS, 5 213.2]
tadbhāṇḍe sādhitaṃ sarvam annavyañjanasūpakam | [RRS, 5 214.1]
amlena varjitaṃ cātidīpanaṃ pācanaṃ hitam | [RRS, 5 214.2]
drutamaśvajale kṣiptaṃ vartalohaṃ viśudhyati | [RRS, 5 215]
mriyate gandhatālābhyāṃ puṭitaṃ vartalohakam | [RRS, 5 216.1]
teṣu teṣviha yogeṣu yojanīyaṃ yathāvidhi | [RRS, 5 216.2]
jātimadbhirviśuddhaiśca vidhinā parisādhitaiḥ | [RRS, 5 217.1]
rasoparasalohādyaiḥ sūtaḥ sidhyati nānyathā | [RRS, 5 217.2]
ratnāni lohāni varāṭaśuktipāṣāṇajātaṃ khuraśṛṅgaśalyam | [RRS, 5 218.1]
mahārasādyeṣu kaṭhoradehaṃ bhasmīkṛtaṃ syāt khalu sūtayogyam | [RRS, 5 218.2]
vajrāṇāṃ drāvaṇārthāya sattvaṃ bhūnāgajaṃ bruve | [RRS, 5 219.1]
tadeva paramaṃ tejaḥ sūtarājendravajrayoḥ | [RRS, 5 219.2]
dhautabhūnāgasambhūtaṃ mardayedbhṛṃgajadravaiḥ | [RRS, 5 220.1]
nimbūdravaiśca nirguṇḍyāḥ svarasaistridinaṃ pṛthak | [RRS, 5 220.2]
taddrāvaṇagaṇopetaṃ saṃmardya vaṭakīkṛtam | [RRS, 5 221.1]
nirudhya dṛḍhamūṣāyāṃ dvidaṇḍaṃ pradhamed dṛḍham | [RRS, 5 221.2]
svataḥśītaṃ samāhṛtya paṭṭake viniveśya tat | [RRS, 5 222.1]
ravakān rājikātulyān reṇūn atibharānvitān | [RRS, 5 222.2]
dvādaśāṃśārkasaṃyuktāndhamitvā ravakānharet | [RRS, 5 223.1]
prakṣālya ravakānāśu samādāya prayatnataḥ | [RRS, 5 223.2]
vajrādidrāvaṇaṃ tena prakurvīta yathepsitam | [RRS, 5 224.1]
kharasattvam idaṃ proktaṃ rasāyanamanuttamam | [RRS, 5 224.2]
dvitrimūṣāsu caikasyāṃ sattvaṃ bhavati niścitam | [RRS, 5 224.3]
bhujaṅgamānupādāya catuṣprasthasamanvitān | [RRS, 5 225.1]
suvarṇarūpyatāmrāyaskāṃtasaṃbhūtibhūmijān | [RRS, 5 225.2]
prakṣālya rajanītoyaiḥ śītalaiśca jalairapi | [RRS, 5 226.1]
upoṣitaṃ mayūraṃ vā śūraṃ vā caraṇāyudham | [RRS, 5 226.2]
krameṇa cārayitvātha tadviṣṭhāṃ samupāharet | [RRS, 5 227.1]
kṣārāmlaiḥ saha saṃpeṣya viśoṣya ca kharātape | [RRS, 5 227.2]
tataḥ kharparake kṣiptvā bharjayitvā maṣīṃ caret | [RRS, 5 228.1]
maṣīṃ drāvaṇavargeṇa saṃyuktāṃ saṃpramarditām | [RRS, 5 228.2]
nirudhya koṣṭhikāmadhye pradhamed ghaṭikādvayam | [RRS, 5 229.1]
śītalībhūtamūṣāyāḥ khoṭamāhṛtya peṣayet | [RRS, 5 229.2]
prakṣālya ravakānsūkṣmānsamādāya prayatnataḥ | [RRS, 5 230.1]
suvarṇamānavad dhmātvā ravaṃ kṛtvā niyojayet | [RRS, 5 230.2]
bhūnāgodbhavasattvamuttamamidaṃ śrīsomadevoditaṃ dattaṃ pādamitaṃ dviśāṇakanakenaikaṃ gatenormikām | [RRS, 5 231.1]
taddhautāmbuvilepitaṃ sthiracarodbhūtaṃ viṣaṃ netraruk śūlaṃ mūlagadaṃ ca karṇajarujo hanyāt prasūtigraham | [RRS, 5 231.2]
mūlānyuttaravāruṇyā jarjarīkṛtya kāṃjike | [RRS, 5 232.1]
kṣipedaṅkollabījānāṃ peśikāṃ jarjarīkṛtām | [RRS, 5 232.2]
tattailaṃ ghṛtavatstyānaṃ grāhyaṃ tattu yathāvidhi | [RRS, 5 232.3]
saṃpeṣyottaravāruṇyāḥ peṭakāryā dalānyatha | [RRS, 5 233.1]
kāñjikena tatastena kalkena parimardayet | [RRS, 5 233.2]
rajaścāṅkollabījānāṃ tadbaddhvā viralāmbare | [RRS, 5 234.1]
tadvilambyātape tīvre tasyādhaścaṣakaṃ nyaset | [RRS, 5 234.2]
tasminnipatitaṃ tailamādeyaṃ śvitranāśanam | [RRS, 5 234.3]
aṅkollabījasambhūtaṃ cūrṇaṃ saṃmardya kāñjikaiḥ | [RRS, 5 235.1]
ekarātroṣitaṃ tattu piṇḍīkṛtya tataḥ param | [RRS, 5 235.2]
svedayetkanduke yantre ghaṭikādvitayaṃ tataḥ | [RRS, 5 236.1]
tāṃ ca piṇḍīṃ dṛḍhe vastre baddhvā niṣpīḍya kāṣṭhataḥ | [RRS, 5 236.2]
adhaḥpātrasthitaṃ tailaṃ samāhṛtya niyojayet | [RRS, 5 237.1]
evaṃ kandukayantreṇa sarvatailānyupāharet | [RRS, 5 237.2]
aṅkolasyāpi tailaṃ syātkākatuṇḍyā samūlayā | [RRS, 5 238]
vākucidevadālyośca karkoṭīmūlato bhavet | [RRS, 5 239]
apāmārgakaṣāyeṇa tailaṃ syādviṣamuṣṭijam | [RRS, 5 240]
mūlakvāthaiḥ kumāryāśca tailaṃ jaipālajaṃ haret | [RRS, 5 241]
kvāthai raktāpāmārgasya vākucītailamāharet | [RRS, 5 242]
kṛṣṇāyāḥ kākatuṇḍyāśca bījacūrṇāni kārayet | [RRS, 5 243.1]
kāntapāṣāṇacūrṇaṃ ca ekīkṛtya nirodhayet | [RRS, 5 243.2]
dhānyarāśigataṃ paścāduddhṛtya tailamāharet | [RRS, 5 243.3]
{RRS, 6}
rasaśāstrāṇi sarvāṇi samālocya yathākramam | [RRS, 6 1.1]
sādhakānāṃ hitārthāya prakaṭīkriyate 'dhunā | [RRS, 6 1.2]
na krameṇa vinā śāstraṃ na śāstreṇa vinā kramaḥ | [RRS, 6 2.1]
śāstraṃ kramayutaṃ jñātvā yaḥ karoti sa siddhibhāk | [RRS, 6 2.2]
ācāryo jñānavāndakṣo rasaśāstraviśāradaḥ | [RRS, 6 3.1]
mantrasiddho mahāvīro niścalaśivavatsalaḥ | [RRS, 6 3.2]
devībhaktaḥ sadā dhīro devatāyāgatatparaḥ | [RRS, 6 4.1]
sarvāmnāyaviśeṣajñaḥ kuśalo rasakarmaṇi | [RRS, 6 4.2]
evaṃ lakṣaṇasaṃyukto rasavidyāgurur bhavet | [RRS, 6 4.3]
gurubhaktāḥ sadācārāḥ satyavanto dṛḍhavratāḥ | [RRS, 6 5.1]
nirālasyāḥ svadharmajñāḥ sadājñāparipālakāḥ | [RRS, 6 5.2]
dambhamātsaryanirmuktāḥ kulācāreṣu dīkṣitāḥ | [RRS, 6 6.1]
atyantasādhakāḥ śāntā mantrārādhanatatparāḥ | [RRS, 6 6.2]
ityevaṃ lakṣaṇairyuktāḥ śiṣyāḥ syuḥ sūtasiddhaye | [RRS, 6 6.3]
sahāyāḥ sodyamāstatra yathā śiṣyāstato'dhikāḥ | [RRS, 6 7.1]
kulīnāḥ svāmibhaktāśca kartavyā rasakarmaṇi | [RRS, 6 7.2]
nāstikā ye durācārāścumbakā guruto'parāt | [RRS, 6 8.1]
vidyāṃ grahītumicchati cauryacchadmakhalotsavāt | [RRS, 6 8.2]
na teṣāṃ sidhyate kiṃcin maṇimantrauṣadhādikam | [RRS, 6 9.1]
kurvanti yadi mohena nāśayanti svakaṃ dhanam | [RRS, 6 9.2]
iha loke sukhaṃ nāsti paraloke tathaiva ca | [RRS, 6 9.3]
tasmād bhaktibalādeva saṃtuṣyati yadā guruḥ | [RRS, 6 10.1]
tadā śiṣyeṇa sā grāhyā rasavidyātmasiddhaye | [RRS, 6 10.2]
hastamastakayogena varaṃ labdhvā susādhayet | [RRS, 6 10.3]
ātaṅkarahite deśe dharmarājye manorame | [RRS, 6 11.1]
umāmaheśvaropete samṛddhe nagare śubhe | [RRS, 6 11.2]
kartavyaṃ sādhanaṃ tatra rasarājasya dhīmatā | [RRS, 6 12.1]
atyantopavane ramye caturdvāropaśobhite | [RRS, 6 12.2]
tatra śālā prakartavyā suvistīrṇā manoramā | [RRS, 6 13.1]
samyagvātāyanopetā divyacitrair vicitritā | [RRS, 6 13.2]
tatsamīpe same dīpte kartavyaṃ rasamaṇḍapam | [RRS, 6 14.1]
atiguptaṃ suvistīrṇaṃ kapāṭārgalaśobhitam | [RRS, 6 14.2]
dhvajachattravitānāḍhyaṃ puṣpamālāvilambitam | [RRS, 6 15.1]
bherīkāhalaghaṇṭādiśṛṅgīnādāvanāditam | [RRS, 6 15.2]
bhūḥ samā tatra kartavyā sudṛḍhā darpaṇopamā | [RRS, 6 16.1]
tanmadhye vedikā ramyā kartavyā lakṣaṇānvitā | [RRS, 6 16.2]
niṣkatrayaṃ hemapattraṃ rasendraṃ navaniṣkakam | [RRS, 6 17.1]
amlena mardayed yāmaṃ tena liṅgaṃ tu kārayet | [RRS, 6 17.2]
dolāyantre sāranāle jambīrasthaṃ dinaṃ pacet | [RRS, 6 18.1]
talliṅgaṃ pūjayettatra suśubhairupacārakaiḥ | [RRS, 6 18.2]
liṅgakoṭisahasrasya yatphalaṃ samyagarcanāt | [RRS, 6 19.1]
tatphalaṃ koṭiguṇitaṃ rasaliṅgārcanādbhavet | [RRS, 6 19.2]
brahmahatyāsahasrāṇi gohatyāścāyutāni hi | [RRS, 6 20.1]
tatkṣaṇād vilayaṃ yānti rasaliṅgasya darśanāt | [RRS, 6 20.2]
sparśanātprāpyate muktiriti satyaṃ śivoditam | [RRS, 6 21.1]
āgneyyāṃ śrīghoreṇa mantrarājena cārcayet | [RRS, 6 21.2]
aṣṭādaśabhujaṃ śubhraṃ pañcavaktraṃ trilocanam | [RRS, 6 22.1]
pretārūḍhaṃ nīlakaṇṭhaṃ rasaliṅgaṃ vicintayet | [RRS, 6 22.2]
tasyotsaṅge mahādevīmekavaktrāṃ caturbhujām | [RRS, 6 23.1]
akṣamālāṅkuśaṃ dakṣe vāme pāśābhayaṃ śubham | [RRS, 6 23.2]
dadhatīṃ taptahemābhāṃ pītavastrāṃ vibhāvayet | [RRS, 6 23.3]
vāṅmayī śrīḥ kāmarājaśaktibījaṃ rasāṅkuśāyai namo dvādaśārṇaiṣā jñeyā vidyā rasāṅkuśā | [RRS, 6 24]
anayā pūjayeddevīṃ gandhapuṣpākṣatādibhiḥ | [RRS, 6 25.1]
nandībhṛṅgīmahākālakulīrān pūrvadikkramāt | [RRS, 6 25.2]
pūjayen nāmamantraiś ca praṇavādinamo'ntakaiḥ | [RRS, 6 25.3]
eva nityārcanaṃ tatra kartavyaṃ rasasiddhaye | [RRS, 6 26]
rasavidyā śivenoktā dātavyā sādhakāya vai | [RRS, 6 27.1]
yathoktena vidhānena guruṇā muditātmanā | [RRS, 6 27.2]
sumuhūrte sunakṣatre candratārābalānvite | [RRS, 6 28.1]
kalaśaṃ toyasampūrṇaṃ hemaratnaphalairyutam | [RRS, 6 28.2]
sthāpayed rasaliṅgāgre divyavastreṇa veṣṭitam | [RRS, 6 29.1]
gandhapuṣpākṣatair dhūpair naivedyaiśca supūjayet | [RRS, 6 29.2]
pūjānte havanaṃ kuryādyonikuṇḍe sulakṣaṇe | [RRS, 6 30.1]
tilājyaiḥ pāyasaiḥ puṣpaiḥ śatapuṣpādikaiḥ pṛthak | [RRS, 6 30.2]
aghoreṇa rasāṅkuśyā homānte śiṣyamāhvayet | [RRS, 6 31.1]
kālinīśaktisaṃyuktaṃ rasasiddhiparāyaṇam | [RRS, 6 31.2]
yasyāstu kuñcitāḥ keśāḥ śyāmā yā padmalocanā | [RRS, 6 32.1]
surūpā taruṇī bhinnā vistīrṇajaghanā śubhā | [RRS, 6 32.2]
saṃkīrṇahṛdayā pīnastanabhāreṇa namritā | [RRS, 6 33.1]
cumbanāliṅgasparśakomalā mṛdubhāṣiṇī | [RRS, 6 33.2]
aśvatthapattrasadṛśayonideśasuśobhitā | [RRS, 6 34.1]
kṛṣṇapakṣe puṣpavatī sā nārī kālinī smṛtā | [RRS, 6 34.2]
rasabandhe prayoge ca uttamā sā rasāyane | [RRS, 6 34.3]
tadabhāve surūpā tu yā kācit taruṇāṅganā | [RRS, 6 35.1]
tasyā deyaṃ trisaptāhaṃ gandhakaṃ ghṛtasaṃyutam | [RRS, 6 35.2]
karṣaikaikaṃ prabhāte tu sā bhavetkālinīsamā | [RRS, 6 35.3]
evaṃ śaktiyuto yo 'sau dīkṣayet taṃ gurūttamaḥ | [RRS, 6 36.1]
susnātam abhiṣiñceta mantreṇa kalaśodakaiḥ | [RRS, 6 36.2]
aghorāmaṅkuśīṃ vidyāṃ dadhyācchiṣyāya sadguruḥ | [RRS, 6 37.1]
yathāśaktyā suśiṣyeṇa dātavyā gurudakṣiṇā | [RRS, 6 37.2]
athājñayā gurormantraṃ lakṣaṃ lakṣaṃ pṛthagjapet | [RRS, 6 38.1]
oṃ hrāṃ hrīṃ hrūṃ adyoratara prasphuṭa 2 prakaṭa 2 kaha 2 śamaya 2 jāta 2 daha 2 pātaya 2 oṃ hrīṃ hraiṃ hrauṃ hrūṃ aghorāya phaṭ imam aghoramantraṃ tu auṃ kāmarājaśaktibījarasāṅkuśāyai ājñayā vidyāṃ rasāṅkuśām | [RRS, 6 38.2]
anayā pūjayeddevīṃ śaktim aṅkuśavidyayā | [RRS, 6 38.3]
daśāṃśaṃ juhuyātkuṇḍe trikoṇe hastamātrake | [RRS, 6 39.1]
jātipuṣpaṃ trimadhvaktaṃ pūrṇānte kanyakārcanam | [RRS, 6 39.2]
kṛtvātha praviśecchālāṃ śuddhāṃ liptāṃ savedikām | [RRS, 6 40.1]
ṣaṭkoṇaṃ maṇḍalaṃ tatra sindūreṇa dvihastakam | [RRS, 6 40.2]
vedikāyāṃ likhetsamyak tadbahiś cāṣṭapattrakam | [RRS, 6 41.1]
kamalaṃ caturasraṃ ca caturdvāraiḥ suśobhitam | [RRS, 6 41.2]
karṇikāyāṃ nyaset khallaṃ lohajaṃ svarṇalekhitam | [RRS, 6 42.1]
tanmadhye rasarājaṃ tu palānāṃ śatamātrakam | [RRS, 6 42.2]
pañcāśatpañcaviṃśad vā pūjayed rasaliṅgavat | [RRS, 6 42.3]
vajravaikrāntavajrābhrakāntapāṣāṇaṭaṅkaṇam | [RRS, 6 43.1]
bhūnāgaḥ śaktayaścaitāḥ ṣaṭkoṇe pūjayet kramāt | [RRS, 6 43.2]
gandhatālakakāsīsaśilākaṅkuṣṭhabhūṣaṇam | [RRS, 6 44.1]
rājāvarto gairikaṃ ca khyātā uparasā amī | [RRS, 6 44.2]
pūjyā aṣṭadaleṣvete pūrvādīśānagaṃ kramāt | [RRS, 6 44.3]
rasakaṃ vimalā tāpyaṃ capalā tuttham añjanam | [RRS, 6 45.1]
hiṅgulaṃ sasyakaṃ caiva khyātā ete mahārasāḥ | [RRS, 6 45.2]
pūrvādīśānaparyantaṃ pattrāgreṣu prapūjayet | [RRS, 6 45.3]
pūrvadvāre svarṇaraupye dakṣiṇe tāmrasīsake | [RRS, 6 46.1]
paścime vaṅgakāntau ca uttare muṇḍatīkṣṇake | [RRS, 6 46.2]
sarvametad aghoreṇa pūjayed aṅkuśānvitam | [RRS, 6 46.3]
viḍaṃ kāñjikayantrāṇi kṣāramṛllavaṇāni ca | [RRS, 6 47.1]
koṣṭhī mūṣā vaṅkanālatuṣāṅgāravanopalāḥ | [RRS, 6 47.2]
bhastrikā daṇḍikānekā śilā khalvānyulūkhalam | [RRS, 6 48.1]
svarṇakāropakaraṇaṃ samastatulanāni ca | [RRS, 6 48.2]
mṛtkāṣṭhatāmralohotthapātrāṇi vividhāni ca | [RRS, 6 49.1]
divyauṣadhīnāṃ vargāśca rañjakasnehanāni ca | [RRS, 6 49.2]
etāni dvārabāhye tu mūlamantreṇa pūjayet | [RRS, 6 49.3]
vāṅmāyā hrīṃ tataḥ kṣeṃ ca kṣmaśca pañcākṣaro manuḥ | [RRS, 6 50.1]
anena mantreṇa bhairavaṃ tatra pūjayet | [RRS, 6 50.2]
sarveṣāṃ rasasiddhānāṃ nāma saṃkīrtayet tadā | [RRS, 6 50.3]
vyālācāryaś candrasenaḥ subuddhirnaravāhanaḥ | [RRS, 6 51.1]
nāgārjuno ratnaghoṣaḥ surānando yaśodhanaḥ | [RRS, 6 51.2]
indraśca māṇḍavyaścarpaṭī śūrasenakaḥ | [RRS, 6 52.1]
āgamo nāgabuddhiś ca khaṇḍaḥ kāpāliko mataḥ | [RRS, 6 52.2]
kāmāris tāntrikaḥ śambhur laṅkālampaṭaśāradau | [RRS, 6 53.1]
bāṇāsuro muniśreṣṭho govindaḥ kapilo baliḥ | [RRS, 6 53.2]
ete sarve tu sūtendrā rasasiddhā mahābalāḥ | [RRS, 6 54.1]
caranti sarvalokeṣu nityā bhogaparāyaṇāḥ | [RRS, 6 54.2]
saptaviṃśatisaṃkhyākā rasasiddhipradāyakāḥ | [RRS, 6 55.1]
vaidyāḥ pūjyāḥ prayatnena tataḥ kuryādrasārcanam | [RRS, 6 55.2]
harṣayandvijadevānāṃ tarpayediṣṭadevatāḥ | [RRS, 6 56.1]
kumārīyoginīyogīśvarānmelakasādhakān | [RRS, 6 56.2]
tarpayet pūjayed bhaktyā yathāśaktyanusārataḥ | [RRS, 6 56.3]
ityevaṃ sarvasambhārayuktaṃ kuryādrasotsavam | [RRS, 6 57.1]
sarvavighnapraśāntyarthaṃ sarvepsitaphalapradam | [RRS, 6 57.2]
anyathā yo vimūḍhātmā mantradīkṣākramādvinā | [RRS, 6 58.1]
kartumicchati sūtasya sādhanaṃ guruvarjitaḥ | [RRS, 6 58.2]
nāsau siddhimavāpnoti yatnakoṭiśatairapi | [RRS, 6 59.1]
tasmātsarvaprayatnena śāstroktāṃ kārayetkriyām | [RRS, 6 59.2]
samyaksādhanasodyamā guruyutā rājājñayālaṃkṛtā nānākarmaparāṅmukhā rasaparāś cāḍhyā janaiścārthitāḥ | [RRS, 6 60.1]
mātrāyantrasupākakarmakuśalāḥ sarvauṣadhe kovidāḥ teṣāṃ sidhyati nānyathā vidhibalācchrīpāradaḥ pāradaḥ | [RRS, 6 60.2]
rasaśāstraṃ pradātavyaṃ viprāṇāṃ dharmahetave | [RRS, 6 61.1]
rājñe vaiśyāya vṛddhyarthaṃ dāsyārtham itarasya ca | [RRS, 6 61.2]
gurau tuṣṭe śivastuṣyecchive tuṣṭe rasastathā | [RRS, 6 62.1]
rase tuṣṭe kriyāḥ sarvāḥ sidhyantyeva na saṃśayaḥ | [RRS, 6 62.2]
rasavidyā dṛḍhaṃ gopyā māturguhyamiva dhruvam | [RRS, 6 63.1]
bhaved vīryavatī guptā nirvīryā ca prakāśanāt | [RRS, 6 63.2]
na rogividitaṃ kāryaṃ bahubhirviditaṃ tathā | [RRS, 6 64.1]
rogiṇāṃ bahubhirjñātaṃ bhavennirvīryam auṣadham | [RRS, 6 64.2]
{RRS, 7}
rasaśālāṃ prakurvīta sarvabādhāvivarjite | [RRS, 7 1.1]
sarvauṣadhimaye deśe ramye kūpasamanvite | [RRS, 7 1.2]
yakṣatryakṣasahasrākṣadigvibhāge suśobhane | [RRS, 7 2.1]
nānopakaraṇopetāṃ prākāreṇa suśobhitām | [RRS, 7 2.2]
śālāyāḥ pūrvadigbhāge sthāpayed rasabhairavam | [RRS, 7 3.1]
vahnikarmāṇi cāgneye yāmye pāṣāṇakarma ca | [RRS, 7 3.2]
nairṛtye śastrakarmāṇi vāruṇe kṣālanādikam | [RRS, 7 4.1]
śoṣaṇaṃ vāyukoṇe ca vedhakarmottare tathā | [RRS, 7 4.2]
sthāpanaṃ siddhavastūnāṃ prakuryād īśakoṇake | [RRS, 7 4.3]
padārthasaṃgrahaḥ kāryo rasasādhanahetukaḥ | [RRS, 7 5.1]
sattvapātanakoṣṭhīṃ ca jharatkoṣṭhīṃ suśobhanām | [RRS, 7 5.2]
bhūmikoṣṭhīṃ calatkoṣṭhīṃ jaladroṇyo 'pyanekaśaḥ | [RRS, 7 6.1]
bhastrikāyugalaṃ tadvannalike vaṃśalohayoḥ | [RRS, 7 6.2]
svarṇāyoghoṣaśulvāśmakuṇḍyaś carmakṛtāṃ tathā | [RRS, 7 7.1]
karaṇāni vicitrāṇi dravyāṇyapi samāharet | [RRS, 7 7.2]
kaṇḍaṇī peṣaṇī svalpā droṇīrūpāśca vartulāḥ | [RRS, 7 8.1]
āyasāstaptakhallāśca mardakāśca tathāvidhāḥ | [RRS, 7 8.2]
sūkṣmacchidrasahasrāḍhyā dravyagālanahetave | [RRS, 7 9.1]
cālanī ca kaṭatrāṇi śalākā hi ca kuṇḍalī | [RRS, 7 9.2]
cālanī trividhā proktā tatsvarūpaṃ ca kathyate | [RRS, 7 10.1]
vaiṇavībhiḥ śalākābhirnirmitā grathitā guṇaiḥ | [RRS, 7 10.2]
kīrtitā sā sadā sthūladravyāṇāṃ gālane hitā | [RRS, 7 10.3]
cūrṇacālanahetośca cālanyanyāpi vaṃśajā | [RRS, 7 11]
karṇikārasya śālmalyā harijātasya kambayā | [RRS, 7 12.1]
caturaṅgulavistārayuktayā nirmitā śubhā | [RRS, 7 12.2]
kuṇḍalyaratnivistārā chāgacarmābhiveṣṭitā | [RRS, 7 13.1]
vājivālāmbarānaddhatalā cālanikā parā | [RRS, 7 13.2]
tayā pracālanaṃ kuryāddhartuṃ sūkṣmataraṃ rajaḥ | [RRS, 7 13.3]
mūṣāmṛttuṣakārpāsavanopalakapiṣṭakam | [RRS, 7 14.1]
trividhaṃ bheṣajaṃ dhātujīvamūlamayaṃ tathā | [RRS, 7 14.2]
śikhitrā govaraṃ caiva śarkarā ca sitopalā | [RRS, 7 14.3]
śikhitrāḥ pāvakocchiṣṭā aṅgārāḥ kokilā matāḥ | [RRS, 7 15]
kokilāś cetitāṅgārā nirvāṇāḥ payasā vinā | [RRS, 7 16]
piṣṭakaṃ chagaṇaṃ chāṇam upalaṃ cotpalaṃ tathā | [RRS, 7 17.1]
giriṇḍopalasāṭhī ca saṃśuṣkacchagaṇābhidhāḥ | [RRS, 7 17.2]
kācāyomṛdvarāṭānāṃ kūpikā caṣakāni ca | [RRS, 7 18]
kūpikā kupikā siddhā golā caiva giriṇḍikā | [RRS, 7 19]
caṣakaṃ ca kaṭorī ca vāṭikā khārikā tathā | [RRS, 7 20.1]
kañcolī grāhikā ceti nāmānyekārthakāni hi | [RRS, 7 20.2]
śūrpādiveṇupātrāṇi kṣudraśiprāśca śaṅkhikāḥ | [RRS, 7 21.1]
kṣuraprāśca tathā pākyaḥ yaccānyattatra yujyate | [RRS, 7 21.2]
pālikā karṇikā caiva śākacchedanaśastrakāḥ | [RRS, 7 21.3]
śālāsammārjanādyaṃ hi rasapākāntakarma yat | [RRS, 7 22.1]
tatropayogi yaccānyattatsarvaṃ paravidyayā | [RRS, 7 22.2]
śrīrasāṅkuśayā sarvaṃ mantrayitvā samarcayet | [RRS, 7 23.1]
anyathā tadgataṃ tejaḥ parigṛhṇanti bhairavāḥ | [RRS, 7 23.2]
rasasaṃcintakā vaidyā nighaṇṭujñāśca vārttikāḥ | [RRS, 7 24.1]
sarvadeśajabhāṣājñāḥ saṃgrāhyāste'pi sādhakaiḥ | [RRS, 7 24.2]
rasapākāvasānaṃ hi sadāghoraṃ ca jāpayet | [RRS, 7 25]
sodyamāḥ śucayaḥ śūrā baliṣṭhāḥ paricārakāḥ | [RRS, 7 26]
dharmiṣṭhaḥ satyavāgvidvān śivakeśavapūjakaḥ | [RRS, 7 27.1]
sadayaḥ padmahastaśca saṃyojyo rasavaidyake | [RRS, 7 27.2]
patākākumbhapāthojamatsyacāpāṅkapāṇikaḥ | [RRS, 7 28.1]
anāmādhastharekhāṅkaḥ sa syādamṛtahastavān | [RRS, 7 28.2]
adeśikaḥ kṛpāmukto lubdho guruvivarjitaḥ | [RRS, 7 29.1]
kṛṣṇarekhākaro vaidyo dagdhahastaḥ sa ucyate | [RRS, 7 29.2]
nigrahamantrajñāste yojyā nidhisādhane | [RRS, 7 30]
baliṣṭhāḥ satyavantaśca raktākṣāḥ kṛṣṇavigrahāḥ | [RRS, 7 31.1]
bhūtatrāsanavidyāśca te yojyā balisādhane | [RRS, 7 31.2]
nirlobhāḥ satyavaktāro devabrāhmaṇapūjakāḥ | [RRS, 7 32.1]
yaminaḥ pathyabhoktāro yojanīyā rasāyane | [RRS, 7 32.2]
dhanavanto vadānyāśca sarvopaskarasaṃyutāḥ | [RRS, 7 33.1]
guruvākyaratā nityaṃ dhātuvādeṣu te śubhāḥ | [RRS, 7 33.2]
tattadauṣadhanāmajñāḥ śucayo vañcanojjhitāḥ | [RRS, 7 34.1]
nānāviṣayabhāṣājñāste matā bheṣajāhṛtau | [RRS, 7 34.2]
śucīnāṃ satyavākyānāmāstikānāṃ manasvinām | [RRS, 7 35.1]
saṃdehojjhitacittānāṃ rasaḥ sidhyati sarvadā | [RRS, 7 35.2]
daśāṣṭakriyayā siddho raso'sau sādhakottamaḥ | [RRS, 7 36.1]
hā raso naṣṭamityuktvā sevetānyatra taṃ rasam | [RRS, 7 36.2]
rasasiddho bhavenmartyo dātā bhoktā na yācakaḥ | [RRS, 7 37.1]
jarāmukto jagatpūjyo divyakāntiḥ sadā sukhī | [RRS, 7 37.2]
{RRS, 8}
kathyate somadevena mugdhavaidyaprabuddhaye | [RRS, 8 1.1]
paribhāṣā rasendrasya śāstraiḥ siddhaiśca bhāṣitā | [RRS, 8 1.2]
ardhaṃ siddharasasya tailaghṛtayorlehasya bhāgo'ṣṭamaḥ saṃsiddhākhilalohacūrṇavaṭakādīnāṃ tathā saptamaḥ | [RRS, 8 2.1]
yo dīyeta bhiṣagvarāya gadibhirnirdiśya dhanvantarim sarvārogyasukhāptaye nigadito bhāgaḥ sa dhanvantareḥ | [RRS, 8 2.2]
bhaiṣajyakrīṇitadravyabhāgo 'py ekādaśo hi yaḥ | [RRS, 8 3.1]
vaṇigbhyo gṛhyate vaidyai rudrabhāgaḥ sa ucyate | [RRS, 8 3.2]
pragṛhyādhikarudrāṃśaṃ yo 'samīcīnam auṣadham | [RRS, 8 4.1]
dāpayellubdhadhīr vaidyaḥ sa syād viśvāsaghātakaḥ | [RRS, 8 4.2]
dhātubhir gandhakādyaiśca nirdravair mardito rasaḥ | [RRS, 8 5.1]
suślakṣṇaḥ kajjalābho 'sau kajjalītyabhidhīyate | [RRS, 8 5.2]
sadravā marditā saiva rasapaṅka iti smṛtā | [RRS, 8 6]
arkāṃśatulyād rasato 'tha gandhān niṣkārdhatulyāt truṭiśo 'bhi khalle | [RRS, 8 7.1]
arkātape tīvratare vimardyāt piṣṭī bhavet sā navanītarūpā | [RRS, 8 7.2]
khalle vimardya gandhena dugdhena saha pāradam | [RRS, 8 8.1]
peṣaṇāt piṣṭatāṃ yāti sā piṣṭīti matā paraiḥ | [RRS, 8 8.2]
caturthāṃśasuvarṇena rasena ghṛṣṭiṣaṣṭikā | [RRS, 8 9.1]
bhavet pātanapiṣṭī sā rasasyottamasiddhidā | [RRS, 8 9.2]
rūpyaṃ vā jātarūpaṃ vā rasagandhādibhirhatam | [RRS, 8 10.1]
samutthitaṃ ca bahuśaḥ sā kṛṣṭī hematārayoḥ | [RRS, 8 10.2]
piṣṭīṃ kṣipet suvarṇāntar na varṇo hīyate tayā | [RRS, 8 11]
svarṇakṛṣṭyā kṛtaṃ bījaṃ rasasya parirañjanam | [RRS, 8 12]
tāmraṃ tīkṣṇasamāyuktaṃ drutaṃ nikṣipya bhūriśaḥ | [RRS, 8 13.1]
sagandhalakucadrāve nirgataṃ varalohakam | [RRS, 8 13.2]
tena raktīkṛtaṃ svarṇaṃ hemaraktītyudāhṛtam | [RRS, 8 14]
nikṣiptā sā drute svarṇe varṇotkarṣavidhāyinī | [RRS, 8 15.1]
tārasya rañjanī cāpi bījarāgavidhāyinī | [RRS, 8 15.2]
evameva prakartavyā tāraraktī manoharā | [RRS, 8 16.1]
rañjanī khalu rūpyasya bījānāmapi rañjanī | [RRS, 8 16.2]
mṛtena vā baddharasena vānyallohena vā sādhitamanyaloham | [RRS, 8 17.1]
sitaṃ ca pītatvamupāgataṃ taddalaṃ hi candrānalayoḥ prasiddham | [RRS, 8 17.2]
ā māsakṛtabaddhena rasena saha yojitam | [RRS, 8 18.1]
sādhitaṃ vānyalohena sitaṃ pītaṃ ca taddalam | [RRS, 8 18.2]
mākṣikeṇa hataṃ tāmraṃ daśavāraṃ samutthitam | [RRS, 8 19.1]
tadvadviśuddhanāgaṃ hi dvitayaṃ taccatuṣpalam | [RRS, 8 19.2]
nīlāñjanahataṃ bhūyaḥ saptavāraṃ samutthitam | [RRS, 8 20.1]
iti saṃsiddhametaddhi śulvanāgaṃ prakīrtyate | [RRS, 8 20.2]
sādhitastena sūtendro vadane vidhṛto nṛṇām | [RRS, 8 21.1]
nihanti māsamātreṇa mehavyūhaṃ viśeṣataḥ | [RRS, 8 21.2]
pathyāśanasya varṣeṇa palitaṃ valibhiḥ saha | [RRS, 8 22.1]
gṛdhradṛṣṭirlasatpuṣṭiḥ sarvārogyasamanvitaḥ | [RRS, 8 22.2]
lohaṃ lohāntare kṣiptaṃ dhmātaṃ nirvāpitaṃ drave | [RRS, 8 23.1]
pāṇḍupītaprabhaṃ jātaṃ piñjarītyabhidhīyate | [RRS, 8 23.2]
bhāgāḥ ṣoḍaśa tārasya tathā dvādaśa bhāsvataḥ | [RRS, 8 24.1]
ekatrāvartitāstena candrārkamiti kathyate | [RRS, 8 24.2]
sādhyalohe 'nyalohaṃ cetprakṣiptaṃ vaṅkanālataḥ | [RRS, 8 25.1]
nirvāpaṇaṃ tu tatproktaṃ vaidyairnirvāhaṇaṃ khalu | [RRS, 8 25.2]
kṣipennirvāpaṇaṃ dravyaṃ nirvāhye samabhāgikam | [RRS, 8 26.1]
āvāhyaṃ vāpanīye ca bhāge dṛṣṭe ca dṛṣṭavat | [RRS, 8 26.2]
mṛtaṃ tarati yattoye lohaṃ vāritaraṃ hi tat | [RRS, 8 27]
aṅguṣṭhatarjanīghṛṣṭaṃ yat tad rekhāntare viśet | [RRS, 8 28.1]
mṛtalohaṃ taduddiṣṭaṃ rekhāpūrṇābhidhānataḥ | [RRS, 8 28.2]
guḍaguñjāsukhasparśamadhvājyaiḥ saha yojitam | [RRS, 8 29.1]
nāyāti prakṛtiṃ dhmānād apunarbhavam ucyate | [RRS, 8 29.2]
tasyopari guru dravyaṃ dhānyaṃ copanayeddhruvam | [RRS, 8 30.1]
haṃsavat tīryate vāriṇyuttamaṃ parikīrtitam | [RRS, 8 30.2]
raupyeṇa saha saṃyuktaṃ dhmātaṃ raupyeṇa cel laget | [RRS, 8 31.1]
tadā nirutthamityuktaṃ lohaṃ tad apunarbhavam | [RRS, 8 31.2]
nirvāpaṇaviśeṣeṇa tattadvarṇaṃ bhavedyadā | [RRS, 8 32.1]
mṛdulaṃ citrasaṃskāraṃ tadbījamiti kathyate | [RRS, 8 32.2]
idameva vinirdiṣṭaṃ vaidyairuttaraṇaṃ khalu | [RRS, 8 33.1]
saṃspṛṣṭalohayorekalohasya parināśanam | [RRS, 8 33.2]
pradhmātaṃ vaṅkanālena tattāḍanamudāhṛtam | [RRS, 8 34]
cūrṇābhraṃ śālisaṃyuktaṃ vastrabaddhaṃ hi kāñjike | [RRS, 8 35.1]
niryātaṃ mardanādvastrāddhānyābhramiti kathyate | [RRS, 8 35.2]
kṣārāmladrāvakairyuktaṃ dhmātamākarakoṣṭhake | [RRS, 8 36.1]
yastato nirgataḥ sāraḥ sattvamityabhidhīyate | [RRS, 8 36.2]
koṣṭhikāśikharāpūrṇaiḥ kokilair dhmānayogataḥ | [RRS, 8 37.1]
mūṣākaṇṭhamanuprāptair ekakolīsako mataḥ | [RRS, 8 37.2]
drāvaṇe sattvapāte ca mādhukāḥ khādirāḥ śubhāḥ | [RRS, 8 38.1]
durdrāve vaṃśajāste tu svedane bādarāḥ śubhāḥ | [RRS, 8 38.2]
vidyādharākhyayantrasthād ārdrakadrāvamarditāt | [RRS, 8 39.1]
samākṛṣṭo raso yo 'sau hiṅgulākṛṣṭa ucyate | [RRS, 8 39.2]
svalpatālayutaṃ kāṃsyaṃ vaṅkanālena tāḍitam | [RRS, 8 40.1]
muktaraṅgaṃ hi tattāmraṃ ghoṣākṛṣṭam udāhṛtam | [RRS, 8 40.2]
tīkṣṇanīlāñjanopetaṃ dhmātaṃ hi bahuśo dṛḍham | [RRS, 8 41.1]
mṛdu kṛṣṇaṃ drutadrāvaṃ varanāgaṃ taducyate | [RRS, 8 41.2]
mṛtasya punarudbhūtiḥ samproktotthāpanākhyayā | [RRS, 8 42]
drutadravyasya nikṣepo drave taḍḍhālanaṃ matam | [RRS, 8 43]
triṃśatpalamitaṃ nāgaṃ bhānudugdhena marditam | [RRS, 8 44.1]
vimardya puṭayettāvadyāvatkarṣāvaśeṣitam | [RRS, 8 44.2]
na tatpuṭasahasreṇa kṣayamāyāti sarvathā | [RRS, 8 45.1]
capalo'yaṃ samādiṣṭo vārttikair nāgasambhavaḥ | [RRS, 8 45.2]
itthaṃ hi capalaḥ kāryo vaṅgasyāpi na saṃśayaḥ | [RRS, 8 46]
tatspṛṣṭahastasaṃspṛṣṭaḥ kevalo badhyate rasaḥ | [RRS, 8 47]
sa raso dhātuvādeṣu śasyate na rasāyane | [RRS, 8 48.1]
ayaṃ hi kharvaṇākhyena lokanāthena kīrtitaḥ | [RRS, 8 48.2]
bhūbhujaṃgaśakṛttoyaiḥ prakṣālyāpahṛtaṃ rajaḥ | [RRS, 8 49.1]
kṛṣṇavarṇaṃ hi tatproktaṃ dhautākhyaṃ rasavādibhiḥ | [RRS, 8 49.2]
dravyayor mardanādhmānād dvaṃdvānaṃ parikīrtitam | [RRS, 8 50]
bhāgād dravyādhikakṣepam anu varṇasuvarṇake | [RRS, 8 51.1]
dravairvā vahnikāgrāso bhañjanī vādibhir matā | [RRS, 8 51.2]
pataṅgīkalkato jātā lohe tāre ca hematā | [RRS, 8 52.1]
dināni katicitsthitvā yātyasau cullakā matā | [RRS, 8 52.2]
rañjitāddhi cirāllohāddhmānādvā cirakālataḥ | [RRS, 8 53.1]
viniryāsaḥ sa nirdiṣṭaḥ pataṅgīrāgasaṃjñakaḥ | [RRS, 8 53.2]
drute dravyāntarakṣepo lohādye kriyate hi yaḥ | [RRS, 8 54.1]
sa āvāpaḥ pratīvāpas tadevācchādanaṃ matam | [RRS, 8 54.2]
drute vahnisthite lohe viramyāṣṭanimeṣakam | [RRS, 8 55.1]
salilasya parikṣepaḥ so 'bhiṣeka iti smṛtaḥ | [RRS, 8 55.2]
taptasyāpsu vinikṣepo nirvāpaḥ snapanaṃ ca tat | [RRS, 8 56]
pratīvāpādikaṃ kāryaṃ drute lohe sunirmale | [RRS, 8 57]
yadā hutāśo dīptārciḥ śuklotthānasamanvitaḥ | [RRS, 8 58.1]
śuddhāvartas tadā jñeyaḥ sa kālaḥ sattvanirgame | [RRS, 8 58.2]
drāvyadravyanibhā jvālā dṛśyate dhamane yadā | [RRS, 8 59.1]
drāvasyonmukhatā seyaṃ bījāvartaḥ sa ucyate | [RRS, 8 59.2]
vahnistham eva śītaṃ yattaduktaṃ svāṅgaśītalam | [RRS, 8 60]
agnerākṛṣya śītaṃ yattad bahiḥśītamucyate | [RRS, 8 61]
kṣārāmlair auṣadhairvāpi dolāyantre sthitasya hi | [RRS, 8 62.1]
pacanaṃ svedanākhyaṃ syānmalaśaithilyakārakam | [RRS, 8 62.2]
uditairauṣadhaiḥ sārdhaṃ sarvāmlaiḥ kāñjikairapi | [RRS, 8 63.1]
peṣaṇaṃ mardanākhyaṃ syādbahirmalavināśanam | [RRS, 8 63.2]
mardanādiṣṭabhaiṣajyair naṣṭapiṣṭatvakārakam | [RRS, 8 64.1]
tanmūrchanaṃ hi vaṅgāhibhujakañcukanāśanam | [RRS, 8 64.2]
svedātapādiyogena svarūpāpādanaṃ hi yat | [RRS, 8 65.1]
tadutthāpanam ityuktaṃ mūrchāvyāpattināśanam | [RRS, 8 65.2]
svarūpasya vināśena piṣṭatvād bandhanaṃ hi tat | [RRS, 8 66.1]
vidvadbhirnirjitaḥ sūto naṣṭapiṣṭiḥ sa ucyate | [RRS, 8 66.2]
uktauṣadhairmarditapāradasya yantrasthitasyordhvam adhaś ca tiryak | [RRS, 8 67.1]
niryātanaṃ pātanasaṃjñam uktaṃ vaṅgāhisamparkajakañcukaghnam | [RRS, 8 67.2]
jalasaindhavayuktasya rasasya divasatrayam | [RRS, 8 68.1]
sthitir āsthāpanī kumbhe yāsau rodhanamucyate | [RRS, 8 68.2]
rodhanāllabdhavīryasya capalatvanivṛttaye | [RRS, 8 69.1]
kriyate pārade svedaḥ proktaṃ niyamanaṃ hi tat | [RRS, 8 69.2]
dhātupāṣāṇamūlādyaiḥ saṃyukto ghaṭamadhyagaḥ | [RRS, 8 70.1]
grāsārthaṃ tridinaṃ svedo dīpanaṃ tanmataṃ budhaiḥ | [RRS, 8 70.2]
iyanmānasya sūtasya bhojyadravyātmikā mitiḥ | [RRS, 8 71.1]
iyatītyucyate yāsau grāsamānaṃ samīritam | [RRS, 8 71.2]
grāsasya cāraṇaṃ garbhe drāvaṇaṃ jāraṇaṃ tathā | [RRS, 8 72.1]
iti trirūpā nirdiṣṭā jāraṇā varavārttikaiḥ | [RRS, 8 72.2]
grāsaḥ piṇḍaḥ pariṇāmastisraścākhyāḥ parā punaḥ | [RRS, 8 73]
samukhā nirmukhā ceti jāraṇā dvividhā punaḥ | [RRS, 8 74]
nirmukhā jāraṇā proktā bījādānena bhāgataḥ | [RRS, 8 75]
śuddhaṃ svarṇaṃ ca rūpyaṃ ca bījam ityabhidhīyate | [RRS, 8 76]
catuḥṣaṣṭyaṃśato bījaprakṣepo mukhamucyate | [RRS, 8 77]
evaṃ kṛte raso grāsalolupo mukhavān bhavet | [RRS, 8 78.1]
kaṭhinānyapi lohāni kṣamo bhavati bhakṣitum | [RRS, 8 78.2]
iyaṃ hi samukhā proktā jāraṇā mṛgacāriṇā | [RRS, 8 78.3]
divyauṣadhisamāyogāt sthitaḥ prakaṭakoṣṭhiṣu | [RRS, 8 79.1]
bhuñjītākhilalohādyaṃ yo 'sau rākṣasavaktravān | [RRS, 8 79.2]
rasasya jaṭhare grāsakṣapaṇaṃ cāraṇā matā | [RRS, 8 80]
grastasya drāvaṇaṃ garbhe garbhadrutir udāhṛtā | [RRS, 8 81]
bahireva drutiṃ kṛtvā ghanasattvādikaṃ khalu | [RRS, 8 82.1]
jāraṇāya rasendrasya sā bāhyadrutir ucyate | [RRS, 8 82.2]
nirlepatvaṃ drutatvaṃ ca tejastvaṃ laghutā tathā | [RRS, 8 83.1]
asaṃyogaśca sūtena pañcadhā drutilakṣaṇam | [RRS, 8 83.2]
auṣadhādhmānayogena lohadhātvādikaṃ tathā | [RRS, 8 84.1]
saṃtiṣṭhate dravākāraṃ sā drutiḥ parikīrtitā | [RRS, 8 84.2]
drutagrāsaparīṇāmo viḍayantrādiyogataḥ | [RRS, 8 85.1]
jāraṇetyucyate tasyāḥ prakārāḥ santi koṭiśaḥ | [RRS, 8 85.2]
kṣārairamlaiśca gandhādyair mūtraiśca paṭubhis tathā | [RRS, 8 86.1]
rasagrāsasya jīrṇārthaṃ tadviḍaṃ parikīrtitam | [RRS, 8 86.2]
susiddhabījadhātvādijāraṇena rasasya hi | [RRS, 8 87.1]
pītādirāgajananaṃ rañjanaṃ parikīrtitam | [RRS, 8 87.2]
sūte satailayantrasthe svarṇādikṣepaṇaṃ hi yat | [RRS, 8 88.1]
vedhādhikyakaraṃ lohe sāraṇā sā prakīrtitā | [RRS, 8 88.2]
vyavāyibheṣajopeto dravye kṣipto rasaḥ khalu | [RRS, 8 89.1]
vedha ityucyate tajjñaiḥ sa cānekavidhaḥ smṛtaḥ | [RRS, 8 89.2]
lepaḥ kṣepaśca kuntaśca dhūmākhyaḥ śabdasaṃjñakaḥ | [RRS, 8 90]
lepanaṃ kurute lohaṃ svarṇaṃ vā rajataṃ tathā | [RRS, 8 91.1]
lepavedhaḥ sa vijñeyaḥ puṭamatra ca saurakam | [RRS, 8 91.2]
prakṣepaṇaṃ drute lohe vedhaḥ syātkṣepasaṃjñitaḥ | [RRS, 8 92]
saṃdaṃśadhṛtasūtena drutadravyāhṛtiśca yā | [RRS, 8 93.1]
suvarṇatvādikaraṇaṃ kuntavedhaḥ sa ucyate | [RRS, 8 93.2]
vahnau dhūmāyamāne 'ntaḥ prakṣiptarasadhūmataḥ | [RRS, 8 94.1]
svarṇādyāpādanaṃ lohe dhūmavedhaḥ sa ucyate | [RRS, 8 94.2]
mukhasthitarasenālpalohasya dhamanāt khalu | [RRS, 8 95.1]
svarṇarūpyatvajananaṃ śabdavedhaḥ sa kīrtitaḥ | [RRS, 8 95.2]
siddhadravyasya sūtena kāluṣyādinivāraṇam | [RRS, 8 96.1]
prakāśanaṃ ca varṇasya tadudghāṭanam īritam | [RRS, 8 96.2]
kṣārāmlairauṣadhaiḥ sārddhaṃ bhāṇḍaṃ ruddhvātiyatnataḥ | [RRS, 8 97.1]
bhūmau nikhanyate yatnātsvedanaṃ saṃprakīrtitam | [RRS, 8 97.2]
rasasyauṣadhayuktasya bhāṇḍaruddhasya yatnataḥ | [RRS, 8 98.1]
mandāgniyutacullyantaḥ kṣepaḥ saṃnyāsa ucyate | [RRS, 8 98.2]
dvāvetau svedasaṃnyāsau rasarājasya niścitam | [RRS, 8 99.1]
guṇaprabhāvajanakau śīghravyāptikarau tathā | [RRS, 8 99.2]
rasanigamamahābdheḥ somadevaḥ samantāt sphuṭataraparibhāṣānāmaratnāni hṛtvā | [RRS, 8 100.1]
vyaracayadatiyatnāttairimāṃ kaṇṭhamālāṃ kalayatu bhiṣagagryo maṇḍanārthaṃ sabhāyām | [RRS, 8 100.2]
bhavetpaṭhitavāro'yamadhyāyo rasavādinām | [RRS, 8 101.1]
rasakarmāṇi kurvāṇo na sa muhyati kutracit | [RRS, 8 101.2]
{RRS, 9}
atha yantrāṇi vakṣyante rasatantrāṇyaśeṣataḥ | [RRS, 9 1.1]
samālocya samāsena somadevena sāmpratam | [RRS, 9 1.2]
svedādikarma nirmātuṃ vārttikendraiḥ prayatnataḥ | [RRS, 9 2.1]
yantryate pārado yasmāttasmādyantramiti smṛtam | [RRS, 9 2.2]
dravadravyeṇa bhāṇḍasya pūritārdhodakasya ca | [RRS, 9 3.1]
mukhasyobhayato dvāradvayaṃ kṛtvā prayatnataḥ | [RRS, 9 3.2]
tayostu nikṣiped daṇḍaṃ tanmadhye rasapoṭalīm | [RRS, 9 4.1]
baddhvā tu svedayedetaddolāyantramiti smṛtam | [RRS, 9 4.2]
sāmbusthālīmukhe baddhavastre pākyaṃ niveśayet | [RRS, 9 5.1]
pidhāya pacyate yatra svedanīyantramucyate | [RRS, 9 5.2]
aṣṭāṅgulaparīṇāhamānāhena daśāṅgulam | [RRS, 9 6.1]
caturaṅgulakotsedhaṃ toyādhāraṃ galādadhaḥ | [RRS, 9 6.2]
adhobhāṇḍe mukhaṃ tasya bhāṇḍasyopari vartinaḥ | [RRS, 9 7.1]
ṣoḍaśāṅgulavistīrṇapṛṣṭhasyāsye praveśayet | [RRS, 9 7.2]
pārśvayor mahiṣīkṣīracūrṇamaṇḍūraphāṇitaiḥ | [RRS, 9 8.1]
liptvā viśoṣayetsaṃdhiṃ jalādhāre jalaṃ kṣipet | [RRS, 9 8.2]
cullyām āropayed etat pātanāyantramucyate | [RRS, 9 8.3]
athordhvabhājane liptasthāpitasya jale sudhīḥ | [RRS, 9 9.1]
dīptair vanopalaiḥ kuryādadhaḥ pātaṃ prayatnataḥ | [RRS, 9 9.2]
jalapūrṇapātramadhye dattvā ghaṭakharparaṃ suvistīrṇam | [RRS, 9 10.1]
tadupari viḍamadhyagataḥ sthāpyaḥ sūtaḥ kṛtaḥ koṣṭhyām | [RRS, 9 10.2]
laghulohakaṭorikayā kṛtaṣaṇmṛtsaṃdhilepayācchādya | [RRS, 9 11.1]
pūrvoktaghaṭakharparamadhye 'ṅgāraiḥ khadirakolabhavaiḥ | [RRS, 9 11.2]
svedanato mardanataḥ kacchapayantrasthito raso jarati | [RRS, 9 12.1]
agnibalenaiva tato garbhe dravanti sarvasattvāni | [RRS, 9 12.2]
kacchapayantrāntargatamṛnmayapīṭhasthadīpikāsaṃsthaḥ | [RRS, 9 13.1]
yasminnipatati sūtaḥ proktaṃ taddīpikāyantram | [RRS, 9 13.2]
bhāṇḍakaṇṭhādadhaś chidre veṇunālaṃ vinikṣipet | [RRS, 9 14.1]
kāṃsyapātradvayaṃ kṛtvā sampuṭaṃ jalagarbhitam | [RRS, 9 14.2]
nalikāsyaṃ tatra yojyaṃ dṛḍhaṃ taccāpi kārayet | [RRS, 9 15.1]
yuktadravyairvinikṣiptaḥ pūrvaṃ tatra ghaṭe rasaḥ | [RRS, 9 15.2]
agninā tāpito nālāttoye tasminpatatyadhaḥ | [RRS, 9 16.1]
yāvaduṣṇaṃ bhavet sarvaṃ bhājanaṃ tāvadeva hi | [RRS, 9 16.2]
jāyate rasasaṃdhānaṃ ḍekīyantramitīritam | [RRS, 9 16.3]
lohamūṣādvayaṃ kṛtvā dvādaśāṅgulamānataḥ | [RRS, 9 17.1]
īṣacchidrānvitāmekāṃ tatra gandhakasaṃyutām | [RRS, 9 17.2]
mūṣāyāṃ rasayuktāyām anyasyāṃ tāṃ praveśayet | [RRS, 9 18.1]
toyaṃ syātsūtakasyādha ūrdhvādho vahnidīpanam | [RRS, 9 18.2]
rasonakarasaṃ bhadre yatnato vastragālitam | [RRS, 9 19.1]
dāpayetpracuraṃ yatnādāplāvya rasagandhakau | [RRS, 9 19.2]
sthālikāyāṃ pidhāyordhvaṃ sthālīmanyāṃ dṛḍhāṃ kuru | [RRS, 9 20.1]
saṃdhiṃ vilepayedyatnānmṛdā vastreṇa caiva hi | [RRS, 9 20.2]
sthālyantare kapotākhyaṃ puṭaṃ karṣāgninā sadā | [RRS, 9 21.1]
yantrasyādhaḥ karīṣāgniṃ dadyāttīvrāgnimeva vā | [RRS, 9 21.2]
evaṃ tu tridinaṃ kuryāttato yantraṃ vimocayet | [RRS, 9 22.1]
taptodake taptacullyāṃ na kuryācchītalāṃ kriyām | [RRS, 9 22.2]
na tatra kṣīyate sūto na ca gacchati kutracit | [RRS, 9 23.1]
anena ca krameṇaiva kuryādgandhakajāraṇam | [RRS, 9 23.2]
yantraṃ vidyādharaṃ jñeyaṃ sthālīdvitayasampuṭāt | [RRS, 9 24.1]
cullīṃ caturmukhīṃ kṛtvā yantrabhāṇḍaṃ niveśayet | [RRS, 9 24.2]
tatrauṣadhaṃ vinikṣipya nirundhyādbhāṇḍakānanam | [RRS, 9 25.1]
yantraṃ vidyādharaṃ nāma tantrajñaiḥ parikīrtitam | [RRS, 9 25.2]
ūrdhvaṃ vahniradhaścāpo madhye tu rasasaṃgrahaḥ | [RRS, 9 26.1]
somānalam idaṃ proktaṃ jārayedgaganādikam | [RRS, 9 26.2]
garbhayantraṃ pravakṣyāmi piṣṭikābhasmakārakam | [RRS, 9 27.1]
caturaṅguladīrghāṃ ca tryaṅgulonmitavistarām | [RRS, 9 27.2]
mṛnmayīṃ sudṛḍhāṃ mūṣāṃ vartulaṃ kārayenmukham | [RRS, 9 28.1]
loṇasya viṃśatirbhāgā bhāga ekastu gugguloḥ | [RRS, 9 28.2]
suślakṣṇaṃ peṣayitvā tu vāraṃ vāraṃ punaḥ punaḥ | [RRS, 9 29.1]
mūṣālepaṃ dṛḍhaṃ kṛtvā lavaṇārdhamṛdambubhiḥ | [RRS, 9 29.2]
karṣet tuṣāgninā bhūmau svedayenmṛdu mānavit | [RRS, 9 30.1]
ahorātraṃ trirātraṃ vā rasendro bhasmatāṃ vrajet | [RRS, 9 30.2]
kharparaṃ sikatāpūrṇaṃ kṛtvā tasyopari nyaset | [RRS, 9 31.1]
aparaṃ kharparaṃ tatra śanair mṛdvagninā pacet | [RRS, 9 31.2]
pañcakṣāraistathā mūtrair lavaṇaṃ ca viḍaṃ tataḥ | [RRS, 9 32.1]
haṃsapākaṃ samākhyātaṃ yantraṃ tad vārttikottamaiḥ | [RRS, 9 32.2]
sarasāṃ gūḍhavaktrāṃ mṛdvastrāṅgulaghanāvṛtām | [RRS, 9 33.1]
śoṣitāṃ kācakalaśīṃ triṣu bhāgeṣu pūrayet | [RRS, 9 33.2]
bhāṇḍe vitastigambhīre vālukāsupratiṣṭhitā | [RRS, 9 34.1]
tadbhāṇḍaṃ pūrayettribhiranyābhiravaguṇṭhayet | [RRS, 9 34.2]
bhāṇḍavaktraṃ maṇikayā saṃdhiṃ limpen mṛdā pacet | [RRS, 9 35.1]
cullyāṃ tṛṇasya cādāhān maṇikāpṛṣṭhavartinaḥ | [RRS, 9 35.2]
etaddhi vālukāyantraṃ tadyantraṃ lavaṇāśrayam | [RRS, 9 35.3]
pañcāḍhavālukāpūrṇabhāṇḍe nikṣipya yatnataḥ | [RRS, 9 36.1]
pacyate rasagolādyaṃ vālukāyantram īritam | [RRS, 9 36.2]
evaṃ lavaṇanikṣepātproktaṃ lavaṇayantrakam | [RRS, 9 37]
antaḥkṛtarasālepatāmrapātramukhasya ca | [RRS, 9 38.1]
liptvā mṛllavaṇenaiva saṃdhiṃ bhāṇḍatalasya ca | [RRS, 9 38.2]
tadbhāṇḍaṃ paṭunāpūrya kṣārairvā pūrvavatpacet | [RRS, 9 39.1]
evaṃ lavaṇayantraṃ syād rasakarmaṇi śasyate | [RRS, 9 39.2]
lohanālagataṃ sūtaṃ bhāṇḍe lavaṇapūrite | [RRS, 9 40.1]
niruddhaṃ vipacetprāgvan nālikāyantram īritam | [RRS, 9 40.2]
vālukāgūḍhasarvāṅgāṃ garte mūṣāṃ rasānvitām | [RRS, 9 41.1]
dīptopalaiḥ saṃvṛṇuyād yantraṃ tad bhūdharāhvayam | [RRS, 9 41.2]
śarāvasampuṭāntasthaṃ karīṣeṣv agnimānavit | [RRS, 9 42.1]
paceccullyāṃ dviyāmaṃ vā rasaṃ tat puṭayantrakam | [RRS, 9 42.2]
ṣoḍaśāṅgulavistīrṇaṃ hastamātrāyataṃ samam | [RRS, 9 43.1]
dhātusattvanipātārthaṃ koṣṭhīyantram iti smṛtam | [RRS, 9 43.2]
yatra lohamaye pātre pārśvayorvalayadvayam | [RRS, 9 44.1]
tādṛk svalpataraṃ pātraṃ valayaprotakoṣṭhakam | [RRS, 9 44.2]
pūrvapātropari nyasya svalpapātre parikṣipet | [RRS, 9 45.1]
rasaṃ saṃmūrchitaṃ sthūlapātram āpūrya kāñjikaiḥ | [RRS, 9 45.2]
dviyāmaṃ svedayedeva rasotthāpanahetave | [RRS, 9 46.1]
etatsyād valabhīyantraṃ rase ṣāḍguṇyakārakam | [RRS, 9 46.2]
sūkṣmakāntamaye pātre rasaḥ syādguṇavattaraḥ | [RRS, 9 46.3]
kṣipedrasaṃ ghaṭe dīrghanatādhonālasaṃyute | [RRS, 9 47.1]
tannālaṃ nikṣipedanyaghaṭakukṣyantare khalu | [RRS, 9 47.2]
tatra ruddhvā mṛdā samyagvadane ghaṭayoratha | [RRS, 9 48.1]
adhastādrasakumbhasya jvālayettīvrapāvakam | [RRS, 9 48.2]
itarasminghaṭe toyaṃ prakṣipetsvādu śītalam | [RRS, 9 49.1]
tiryakpātanam etaddhi vārttikair abhidhīyate | [RRS, 9 49.2]
caṣakaṃ vartulaṃ lauhaṃ vinatāgrordhvadaṇḍakam | [RRS, 9 50.1]
etaddhi pālikāyantraṃ balijāraṇahetave | [RRS, 9 50.2]
catuṣprasthajalādhāraś caturaṅgulikānanaḥ | [RRS, 9 51.1]
ghaṭayantram idaṃ proktaṃ tadāpyāyanakaṃ smṛtam | [RRS, 9 51.2]
vidhāya vartulaṃ gartaṃ mallamatra nidhāya ca | [RRS, 9 52.1]
vinidhāyeṣṭakāṃ tatra madhyagartavatīṃ śubhām | [RRS, 9 52.2]
gartasya paritaḥ kuryātpālikām aṅgulocchrayām | [RRS, 9 53.1]
garte sūtaṃ vinikṣipya gartāsye vasanaṃ kṣipet | [RRS, 9 53.2]
nikṣipedgandhakaṃ tatra mallenāsyaṃ nirudhya ca | [RRS, 9 54.1]
mallapālikayormadhye mṛdā samyaṅ nirudhya ca | [RRS, 9 54.2]
vanopalaiḥ puṭaṃ deyaṃ kapotākhyaṃ na cādhikam | [RRS, 9 55.1]
iṣṭikāyantram etat syād gandhakaṃ tena jārayet | [RRS, 9 55.2]
sthālikopari vinyasya sthālīṃ samyaṅ nirudhya ca | [RRS, 9 56.1]
ūrdhvasthālyāṃ jalaṃ kṣiptvā vahniṃ prajvālayed adhaḥ | [RRS, 9 56.2]
etad vidyādharaṃ yantraṃ hiṅgulākṛṣṭihetave | [RRS, 9 56.3]
yantrasthālyupari sthālīṃ nyubjāṃ dattvā nirundhayet | [RRS, 9 57.1]
yantraṃ ḍamarukākhyaṃ tadrasabhasmakṛte hitam | [RRS, 9 57.2]
mallamadhye caredgartaṃ tatra sūtaṃ sagandhakam | [RRS, 9 58.1]
gartasya paritaḥ kuḍyaṃ prakuryādaṅgulocchritam | [RRS, 9 58.2]
tataś cācchādayet samyag gostanākāramūṣayā | [RRS, 9 59.1]
samyak toyamṛdā ruddhvā samyagatrocyamānayā | [RRS, 9 59.2]
lehavatkṛtababbūlakvāthena parimarditam | [RRS, 9 60.1]
jīrṇakiṭṭarajaḥ sūkṣmaṃ guḍacūrṇasamanvitam | [RRS, 9 60.2]
iyaṃ hi jalamṛt proktā durbhedyā salilaiḥ khalu | [RRS, 9 60.3]
khaṭikāpaṭukiṭṭaiśca mahiṣīdugdhamarditaiḥ | [RRS, 9 61.1]
vahnimṛtsnā bhaved ghoravahnitāpasahā khalu | [RRS, 9 61.2]
etayā mṛtsnayā ruddho na gantuṃ kṣamate rasaḥ | [RRS, 9 62.1]
vidagdhavanitāprauḍhapremṇā ruddhaḥ pumāniva | [RRS, 9 62.2]
nandī nāgārjunaścaiva brahmajyotir munīśvaraḥ | [RRS, 9 63.1]
vetti śrīsomadevaśca nāparaḥ pṛthivītale | [RRS, 9 63.2]
tato jalaṃ vinikṣipya vahniṃ prajvālayedadhaḥ | [RRS, 9 64.1]
nābhiyantramidaṃ proktaṃ nandinā sarvavedinā | [RRS, 9 64.2]
anena jīryate sūto nirdhūmaḥ śuddhagandhakaḥ | [RRS, 9 64.3]
mūṣāṃ mūṣodarāviṣṭām ādyantaḥsamavartulām | [RRS, 9 65.1]
cipiṭāṃ ca tale proktaṃ grastayantraṃ manīṣibhiḥ | [RRS, 9 65.2]
sūtendrarandhanārthaṃ hi rasavidbhir udīritam | [RRS, 9 65.3]
sthālyāṃ tāmrādi nikṣipya mallenāsyaṃ nirudhya ca | [RRS, 9 66.1]
pacyate sthālikādhastāt sthālīyantram idaṃ smṛtam | [RRS, 9 66.2]
vidhāyāṣṭāṅgulaṃ pātraṃ lauhamaṣṭāṅgulocchrayam | [RRS, 9 67.1]
kaṇṭhādho hy aṅgule deśe galādhāre hi tatra ca | [RRS, 9 67.2]
tiryaglohaśalākāśca tanvīstiryag vinikṣipet | [RRS, 9 68.1]
tanūni svarṇapattrāṇi tāsāmupari vinyaset | [RRS, 9 68.2]
pattrādho nikṣiped dhūmaṃ vakṣyamāṇam ihaiva hi | [RRS, 9 69.1]
tatpātraṃ nyubjapātreṇa chādayedapareṇa hi | [RRS, 9 69.2]
mṛdā vilipya saṃdhiṃ ca vahniṃ prajvālayed adhaḥ | [RRS, 9 70.1]
tena pattrāṇi kṛtsnāni hatāny uktavidhānataḥ | [RRS, 9 70.2]
rasaścarati vegena drutaṃ garbhe dravanti ca | [RRS, 9 71.1]
gandhālakaśilānāṃ hi kajjalyā vā mṛtāhinā | [RRS, 9 71.2]
dhūpanaṃ svarṇapattrāṇāṃ prathamaṃ parikīrtitam | [RRS, 9 72.1]
tārārthaṃ tārapattrāṇi mṛtavaṅgena dhūpayet | [RRS, 9 72.2]
dhūpayecca yathāyogyairanyairuparasairapi | [RRS, 9 73.1]
dhūpayantramidaṃ proktaṃ jāraṇādravyasādhane | [RRS, 9 73.2]
sthūlasthālyāṃ jalaṃ kṣiptvā vāso baddhvā mukhe dṛḍham | [RRS, 9 74.1]
tatra svedyaṃ vinikṣipya tanmukhaṃ prapidhāya ca | [RRS, 9 74.2]
adhastājjvālayedagniṃ yantraṃ tatkandukābhidham | [RRS, 9 75.1]
svedanīyantramityanye prāhuścedaṃ manīṣiṇaḥ | [RRS, 9 75.2]
yadvā sthālyāṃ jalaṃ kṣiptvā tṛṇaṃ kṣiptvā mukhopari | [RRS, 9 76.1]
svedyadravyaṃ parikṣipya pidhānaṃ pravidhāya ca | [RRS, 9 76.2]
adhastājjvālayedagniṃ yantraṃ tat kandukaṃ smṛtam | [RRS, 9 76.3]
khallayogyā śilā nīlā śyāmā snigdhā dṛḍhā guruḥ | [RRS, 9 77.1]
ṣoḍaśāṅgulakotsedhā navāṅgulakavistarā | [RRS, 9 77.2]
caturviṃśāṅgulā dīrghā gharṣaṇī dvādaśāṅgulā | [RRS, 9 78.1]
viṃśatyaṅguladīrghā vā syādutsedhe daśāṅgulā | [RRS, 9 78.2]
khallapramāṇaṃ tajjñeyaṃ śreṣṭhaṃ syādrasakarmaṇi | [RRS, 9 78.3]
khallayantraṃ tridhā proktaṃ rasādisukhamardane | [RRS, 9 79]
nirudgārau sumasṛṇau kāryau putrikayā yutau | [RRS, 9 80]
utsedhe sa daśāṅgulaḥ khalu kalātulyāṅgulāyāmavān vistāreṇa daśāṅgulo munimitairnimnas tayaivāṅgulaiḥ | [RRS, 9 81.1]
pālyāṃ dvyaṅgulivistaraśca masṛṇo 'tīvārdhacandropamo gharṣo dvādaśakāṅgulaśca tadayaṃ khallo mataḥ siddhaye | [RRS, 9 81.2]
asminpañcapalaḥ sūto mardanīyo viśuddhaye | [RRS, 9 82.1]
tattadaucityayogena khalleṣvanyeṣu yojayet | [RRS, 9 82.2]
dvādaśāṅgulavistāraḥ khallo 'timasṛṇopalaḥ | [RRS, 9 83.1]
caturaṅgulanimnaśca madhye 'timasṛṇīkṛtaḥ | [RRS, 9 83.2]
mardakaś cipiṭo 'dhastāt sugrāhaśca śikhopari | [RRS, 9 84.1]
ayaṃ tu vartulaḥ khallo mardane'tisukhapradaḥ | [RRS, 9 84.2]
lauho navāṅgulaḥ khallo nimnatve ca ṣaḍaṅgulaḥ | [RRS, 9 85.1]
mardako 'ṣṭāṅgulaścaiva taptakhallābhidho 'pyayam | [RRS, 9 85.2]
kṛtvā khallākṛtiṃ cullīm aṅgāraiḥ paripūritām | [RRS, 9 86.1]
tasyāṃ niveśya taṃ khallaṃ pārśve bhastrikayā dhamet | [RRS, 9 86.2]
tadantarmarditā piṣṭiḥ kṣārairamlaiśca saṃyutā | [RRS, 9 87.1]
pradravatyativegena sveditā nātra saṃśayaḥ | [RRS, 9 87.2]
kṛtaḥ kāntāyasā so 'yaṃ bhavet koṭiguṇo rasaḥ | [RRS, 9 87.3]
{RRS, 10}
mūṣā hi krauñcikā proktā kumudī karahāṭikā | [RRS, 10 1.1]
pācanī vahnimitrā ca rasavādibhirīryate | [RRS, 10 1.2]
muṣṇāti doṣān mūṣā yā sā mūṣeti nigadyate | [RRS, 10 2]
upādānaṃ bhavettasyā mṛttikā lohameva ca | [RRS, 10 3]
mūṣāmukhaviniṣkrāntā varamekāpi kākiṇī | [RRS, 10 4.1]
durjanapraṇipātena dhiglakṣam api māninām | [RRS, 10 4.2]
mūṣāpidhānayorbandhe bandhanaṃ saṃdhilepanam | [RRS, 10 5.1]
andhraṇaṃ randhraṇaṃ caiva saṃśliṣṭaṃ saṃdhibandhanam | [RRS, 10 5.2]
mṛttikā pāṇḍurasthūlā śarkarā śoṇapāṇḍurā | [RRS, 10 6.1]
cirādhmānasahā sā hi mūṣārtham atiśasyate | [RRS, 10 6.2]
tadabhāve ca vālmīkī kaulālī vā samīryate | [RRS, 10 6.3]
yā mṛttikā dugdhatuṣaiḥ śaṇena śikhitrakair vā hayaladdinā ca | [RRS, 10 7.1]
lauhena daṇḍena ca kuṭṭitā sā sādhāraṇā syāt khalu mūṣikārthe | [RRS, 10 7.2]
śvetāśmānas tuṣā dagdhāḥ śikhitrāḥ śaṇakharpare | [RRS, 10 8.1]
laddiḥ kiṭṭaṃ kṛṣṇamṛtsnā saṃyojyā mūṣikāmṛdi | [RRS, 10 8.2]
mṛdastribhāgāḥ śaṇaladdibhāgau bhāgaśca nirdagdhatuṣopalādeḥ | [RRS, 10 9.1]
kiṭṭārdhabhāgaṃ parikhaṇḍya vajramūṣāṃ vidadhyātkhalu sattvapāte | [RRS, 10 9.2]
dagdhāṅgāratuṣopetā mṛtsnā valmīkamṛttikā | [RRS, 10 10.1]
tattadviḍasamāyuktā tattadviḍavilepitā | [RRS, 10 10.2]
tayā yā vihitā mūṣā yogamūṣeti kathyate | [RRS, 10 11.1]
anayā sādhitaḥ sūto jāyate guṇavattaraḥ | [RRS, 10 11.2]
gārabhūnāgadhautābhyāṃ śaṇairdagdhatuṣairapi | [RRS, 10 12.1]
samaiḥ samā ca mūṣāmṛnmahiṣīdugdhamarditā | [RRS, 10 12.2]
krauñcikā yantramātraṃ hi bahudhā parikīrtitā | [RRS, 10 13.1]
tayā viracitā mūṣā vajradrāvaṇikocitā | [RRS, 10 13.2]
dugdhaṣaḍguṇagārāṣṭakiṭṭāṅgāraśaṇānvitā | [RRS, 10 14.1]
kṛṣṇamṛdbhiḥ kṛtā mūṣā gāramūṣetyudāhṛtā | [RRS, 10 14.2]
yāmayugmaparidhmānān nāsau dravati vahninā | [RRS, 10 14.3]
vajrāṅgāratuṣāstulyās taccaturguṇamṛttikā | [RRS, 10 15.1]
gārā ca mṛttikātulyā sarvair etair vinirmitā | [RRS, 10 15.2]
varamūṣeti nirdiṣṭā yāmamagniṃ saheta sā | [RRS, 10 15.3]
pāṣāṇarahitā raktā raktavargānusādhitā | [RRS, 10 16.1]
mṛttayā sādhitā mūṣā kṣitikhecaralepitā | [RRS, 10 16.2]
varṇamūṣeti sā proktā varṇotkarṣe niyujyate | [RRS, 10 16.3]
pāṣāṇarahitā śvetā śvetavargānusādhitā | [RRS, 10 17.1]
mṛt tayā sādhitā mūṣā kṣitikhecaralepitā | [RRS, 10 17.2]
raupyamūṣeti sā proktā varṇotkarṣe niyujyate | [RRS, 10 17.3]
tattadbhedamṛdodbhūtā tattadviḍavilepitā | [RRS, 10 18.1]
dehalohārthayogārthaṃ viḍamūṣetyudāhṛtā | [RRS, 10 18.2]
gārabhūnāgadhautābhyāṃ tuṣamṛṣṭaśaṇena ca | [RRS, 10 19.1]
samaiḥ samā ca mūṣāmṛnmahiṣīdugdhamarditā | [RRS, 10 19.2]
krauñcikā yantramātre hi bahudhā parikīrtitā | [RRS, 10 20.1]
tayā viracitā mūṣā liptā matkuṇaśoṇitaiḥ | [RRS, 10 20.2]
bālābdadhvanimūlaiśca vajradrāvaṇakrauñcikā | [RRS, 10 21.1]
sahate'gniṃ caturyāmaṃ draveṇa vyādhitā satī | [RRS, 10 21.2]
drave dravībhāvamukhe mūṣāyā dhmānayogataḥ | [RRS, 10 22.1]
kṣaṇamuddharaṇaṃ yattanmūṣāpyāyanam ucyate | [RRS, 10 22.2]
vṛntākākāramūṣāyāṃ nālaṃ dvādaśakāṅgulam | [RRS, 10 23.1]
dhattūrapuṣpavac cordhvaṃ sudṛḍhaṃ śliṣṭapuṣpavat | [RRS, 10 23.2]
aṣṭāṅgulaṃ ca sacchidraṃ sā syād vṛntākamūṣikā | [RRS, 10 24.1]
anayā kharparādīnāṃ mṛdūnāṃ sattvamāharet | [RRS, 10 24.2]
mūṣā yā gostanākārā śikhāyuktapidhānakā | [RRS, 10 25.1]
sattvānāṃ drāvaṇe śuddhau mūṣā sā gostanī bhavet | [RRS, 10 25.2]
nirdiṣṭā mallamūṣā yā malladvitayasampuṭāt | [RRS, 10 26.1]
parpaṭyādirasādīnāṃ svedanāya prakīrtitā | [RRS, 10 26.2]
kulālabhāṇḍarūpā yā dṛḍhā ca paripācitā | [RRS, 10 27.1]
pakvamūṣeti sā proktā poṭṭalyādivipācane | [RRS, 10 27.2]
nirvaktragolakākārā puṭanadravyagarbhiṇī | [RRS, 10 28.1]
golamūṣeti sā proktā satvaradravarodhinī | [RRS, 10 28.2]
tale yā kūrparākārā kramādupari vistṛtā | [RRS, 10 29.1]
sthūlavṛntākavat sthūlā mahāmūṣetyasau smṛtā | [RRS, 10 29.2]
sā cāyo'bhrakasattvādeḥ puṭāya drāvaṇāya ca | [RRS, 10 29.3]
maṇḍūkākāramūṣā yā nimnatāyāmavistarā | [RRS, 10 30.1]
ṣaḍaṅgulapramāṇena mūṣā maṇḍūkasaṃjñikā | [RRS, 10 30.2]
bhūmau nikhanya tāṃ mūṣāṃ dadyātpuṭamathopari | [RRS, 10 30.3]
mūṣā yā cipiṭā mūle vartulāṣṭāṅgulocchrayā | [RRS, 10 31.1]
mūṣā sā mūsalākhyā syāccakribaddharase hitā | [RRS, 10 31.2]
sattvānāṃ pātanārthāya pātitānāṃ viśuddhaye | [RRS, 10 32.1]
koṣṭhikā vividhākārāstāsāṃ lakṣaṇam ucyate | [RRS, 10 32.2]
rājahastasamutsedhā tadardhāyāmavistarā | [RRS, 10 33.1]
caturasrā ca kuḍyena veṣṭitā mṛnmayena ca | [RRS, 10 33.2]
ekabhittau careddvāraṃ vitastyābhogasaṃyutam | [RRS, 10 34.1]
dvāraṃ sārdhavitastyā ca saṃmitaṃ sudṛḍhaṃ śubham | [RRS, 10 34.2]
dehalyadho vidhātavyaṃ dhamanāya yathocitam | [RRS, 10 35.1]
prādeśapramitā bhittir uttaraṅgasya cordhvataḥ | [RRS, 10 35.2]
dvāraṃ copari kartavyaṃ prādeśapramitaṃ khalu | [RRS, 10 36.1]
tataśceṣṭikayā ruddhvā dvārasaṃdhiṃ vilipya ca | [RRS, 10 36.2]
śikhitraistāṃ samāpūrya dhamedbhastrādvayena ca | [RRS, 10 37.1]
śikhitrān dhamanadravyam ūrdhvadvāreṇa nikṣipet | [RRS, 10 37.2]
sattvapātanagolāṃśca pañca pañca punaḥ punaḥ | [RRS, 10 38.1]
bhaved aṅgārakoṣṭhīyaṃ kharāṇāṃ sattvapātinī | [RRS, 10 38.2]
dṛḍhabhūmau caredgartaṃ vitastyā saṃmitaṃ śubham | [RRS, 10 39.1]
vartulaṃ cātha tanmadhye gartamanyaṃ prakalpayet | [RRS, 10 39.2]
caturaṅgulavistāranimnatvena samanvitam | [RRS, 10 40.1]
gartāddharaṇiparyantaṃ tiryaṅnālasamanvitam | [RRS, 10 40.2]
kiṃcit samunnataṃ bāhyagartābhimukhanimnagam | [RRS, 10 41.1]
mṛccakrīṃ pañcarandhrāḍhyāṃ garbhagartodare kṣipet | [RRS, 10 41.2]
āpūrya kokilaiḥ koṣṭhīṃ pradhamed ekabhastrayā | [RRS, 10 42.1]
pātālakoṣṭhikā hy eṣā mṛdūnāṃ sattvapātinī | [RRS, 10 42.2]
dhmānasādhyapadārthānāṃ nandinā parikīrtitā | [RRS, 10 42.3]
dvādaśāṅgulanimnā yā prādeśapramitā tathā | [RRS, 10 43.1]
caturaṅgulataścordhvaṃ valayena samanvitā | [RRS, 10 43.2]
bhūricchidravatīṃ cakrīṃ valayopari nikṣipet | [RRS, 10 44.1]
śikhitrāṃstatra nikṣipya pradhamed vaṅkanālataḥ | [RRS, 10 44.2]
gārakoṣṭhīyam ākhyātā mṛṣṭalohavināśinī | [RRS, 10 44.3]
mūṣāmṛdbhir vidhātavyam aratnipramitaṃ dṛḍham | [RRS, 10 45.1]
adhomukhaṃ ca tadvaktre nālaṃ pañcāṅgulaṃ khalu | [RRS, 10 45.2]
vaṅkanālam idaṃ proktaṃ dṛḍhadhmānāya kīrtitam | [RRS, 10 45.3]
koṣṭhī siddharasādīnāṃ vidhānāya vidhīyate | [RRS, 10 46.1]
dvādaśāṅgulakotsedhā sā budhne caturaṅgulā | [RRS, 10 46.2]
tiryakpradhamanāsyā ca mṛdudravyaviśodhinī | [RRS, 10 46.3]
rasādidravyapākānāṃ pramāṇajñāpanaṃ puṭam | [RRS, 10 47.1]
neṣṭo nyūnādhikaḥ pākaḥ supākaṃ hitam auṣadham | [RRS, 10 47.2]
lohāderapunarbhāvo guṇādhikyaṃ tato 'gratā | [RRS, 10 48.1]
anapsu majjanaṃ rekhāpūrṇatā puṭato bhavet | [RRS, 10 48.2]
puṭād grāvṇo laghutvaṃ ca śīghravyāptiśca dīpanam | [RRS, 10 49.1]
jāritādapi sūtendrāllohānām adhiko guṇaḥ | [RRS, 10 49.2]
yathāśmani viśed vahnir bahiḥsthapuṭayogataḥ | [RRS, 10 50.1]
cūrṇatvāddhi guṇāvāptistathā loheṣu niścitam | [RRS, 10 50.2]
nimnavistarataḥ kuṇḍe dvihaste caturasrake | [RRS, 10 51.1]
vanotpalasahasreṇa pūrite puṭanauṣadham | [RRS, 10 51.2]
krauñcyāṃ ruddhaṃ prayatnena piṣṭikopari nikṣipet | [RRS, 10 52.1]
vanotpalasahasrārdhaṃ krauñcikopari vinyaset | [RRS, 10 52.2]
vahniṃ prajvālayettatra mahāpuṭamidaṃ smṛtam | [RRS, 10 52.3]
rājahastapramāṇena caturasraṃ ca nimnakam | [RRS, 10 53.1]
pūrṇaṃ copalasāṭhībhiḥ kaṇṭhāvadhyatha vinyaset | [RRS, 10 53.2]
vinyasetkumudīṃ tatra puṭanadravyapūritām | [RRS, 10 54.1]
pūrṇacchagaṇato 'rdhāni giriṇḍāni vinikṣipet | [RRS, 10 54.2]
etadgajapuṭaṃ proktaṃ mahāguṇavidhāyakam | [RRS, 10 54.3]
itthaṃ cāratnike kuṇḍe puṭaṃ vārāhamucyate | [RRS, 10 55]
puṭaṃ bhūmitale tattadvitastidvitayocchrayam | [RRS, 10 56.1]
tāvacca talavistīrṇaṃ tatsyātkukkuṭakaṃ puṭam | [RRS, 10 56.2]
yatpuṭaṃ dīyate bhūmāv aṣṭasaṃkhyair vanopalaiḥ | [RRS, 10 57.1]
baddhvā sūtārkabhasmārthaṃ kapotapuṭamucyate | [RRS, 10 57.2]
goṣṭhāntargokṣurakṣuṇṇaṃ śuṣkaṃ cūrṇitagomayam | [RRS, 10 58.1]
govaraṃ tatsamādiṣṭaṃ variṣṭhaṃ rasasādhane | [RRS, 10 58.2]
govarairvā tuṣairvāpi puṭaṃ yatra pradīyate | [RRS, 10 59.1]
tadgovarapuṭaṃ proktaṃ rasabhasmaprasiddhaye | [RRS, 10 59.2]
sthūlabhāṇḍe tuṣāpūrṇe madhye mūṣāsamanvite | [RRS, 10 60.1]
vahninā vihite pāke tadbhāṇḍapuṭamucyate | [RRS, 10 60.2]
adhastādupariṣṭācca krauñcikācchādyate khalu | [RRS, 10 61.1]
vālukābhiḥ prataptābhiryatra tadvālukāpuṭam | [RRS, 10 61.2]
vahnimitrāḥ kṣitau samyaṅnikhanyād dvyaṅgulādadhaḥ | [RRS, 10 62.1]
upariṣṭātpuṭaṃ yatra puṭaṃ tad bhūdharāhvayam | [RRS, 10 62.2]
ūrdhvaṃ ṣoḍaśikāmūtraistuṣairvā govaraiḥ puṭam | [RRS, 10 63.1]
yatra tallāvakākhyaṃ syāt sumṛdudravyasādhane | [RRS, 10 63.2]
anuktapuṭamāne tu sādhyadravyabalābalāt | [RRS, 10 64.1]
puṭaṃ vijñāya dātavyam ūhāpohavicakṣaṇaiḥ | [RRS, 10 64.2]
piṣṭakaṃ chagaṇaṃ chāṇam utpalaṃ copalaṃ tathā | [RRS, 10 65.1]
giriṇḍopalasāṭhī ca varāṭī chagaṇābhidhāḥ | [RRS, 10 65.2]
suvarṇaṃ rajataṃ tāmraṃ trapu sīsakam āyasam | [RRS, 10 66.1]
ṣaḍetāni ca lohāni kṛtrimau kāṃsyapittalau | [RRS, 10 66.2]
lavaṇāni ṣaḍ ucyante sāmudraṃ saindhavaṃ viḍam | [RRS, 10 67.1]
sauvarcalaṃ romakaṃ ca cūlikālavaṇaṃ tathā | [RRS, 10 67.2]
kṣāratrayaṃ samākhyātaṃ yavasarjikaṭaṅkaṇam | [RRS, 10 68]
palāśamuṣkakakṣārau yavakṣāraḥ suvarcikā | [RRS, 10 69.1]
tilanālodbhavaḥ kṣāraḥ saṃyuktaṃ kṣārapañcakam | [RRS, 10 69.2]
ghṛtaṃ guḍo mākṣikaṃ ca vijñeyaṃ madhuratrayam | [RRS, 10 70]
kaṅguṇī tumbinī ghoṣā karīraśrīphalodbhavam | [RRS, 10 71.1]
kaṭuvārttākasiddhārthasomarājīvibhītajam | [RRS, 10 71.2]
atasījaṃ mahākālīnimbajaṃ tilajaṃ tathā | [RRS, 10 72.1]
apāmārgāddevadālīdantītumburuvigrahāt | [RRS, 10 72.2]
aṅkolonmattabhallātapalāśebhyas tathaiva ca | [RRS, 10 73.1]
etebhyastailamādāya rasakarmaṇi yojayet | [RRS, 10 73.2]
jambūkamaṇḍūkavasā vasā kacchapasambhavā | [RRS, 10 74.1]
karkaṭīśiśumārī ca gośūkaranarodbhavā | [RRS, 10 74.2]
ajoṣṭrakharameṣāṇāṃ mahiṣasya vasā tathā | [RRS, 10 74.3]
mūtrāṇi hastikarabhamahiṣīkharavājinām | [RRS, 10 75.1]
go'jāvīnāṃ striyaḥ puṃsāṃ puṣpaṃ bījaṃ tu yojayet | [RRS, 10 75.2]
māhiṣāmbu dadhi kṣīraṃ sābhighāraṃ śakṛdrasaḥ | [RRS, 10 76.1]
tatpañcamāhiṣaṃ jñeyaṃ tadvacchāgalapañcakam | [RRS, 10 76.2]
amlavetasajambīranimbukaṃ bījapūrakam | [RRS, 10 77.1]
cāṅgerī caṇakāmlaṃ ca amlīkaṃ koladāḍimam | [RRS, 10 77.2]
ambaṣṭhā tintiḍīkaṃ ca nāgaraṃ rasapattrikā | [RRS, 10 78.1]
karavandaṃ tathā cānyadamlavargaḥ prakīrtitaḥ | [RRS, 10 78.2]
caṇakāmlaśca sarveṣāmeka eva praśasyate | [RRS, 10 79.1]
amlavetasamekaṃ vā sarveṣāmuttamottamam | [RRS, 10 79.2]
rasādīnāṃ viśuddhyarthaṃ drāvaṇe jāraṇe hitam | [RRS, 10 79.3]
koladāḍimavṛkṣāmlacullikācukrikārasaḥ | [RRS, 10 80.1]
pañcāmlakaṃ samuddiṣṭaṃ taccoktaṃ cāmlapañcakam | [RRS, 10 80.2]
iṣṭikā gairikā loṇaṃ bhasma valmīkamṛttikā | [RRS, 10 81.1]
rasaprayogakuśalaiḥ kīrtitāḥ pañcamṛttikāḥ | [RRS, 10 81.2]
śṛṅgīkaṃ kālakūṭaṃ ca vatsanābhaṃ sakṛtrimam | [RRS, 10 82.1]
pittaṃ ca viṣavargo 'yaṃ sa varaḥ parikīrtitaḥ | [RRS, 10 82.2]
rasakarmaṇi śasto'yaṃ tadbhedanavidhāv api | [RRS, 10 83.1]
ayuktyā sevitaścāyaṃ mārayatyeva niścitam | [RRS, 10 83.2]
lāṅgalī viṣamuṣṭiśca karavīraṃ jayā tathā | [RRS, 10 84.1]
nīlakaḥ kanako'rkaśca vargo hy upaviṣātmakaḥ | [RRS, 10 84.2]
hastyaśvavanitā dhenurgardabhī chāgikāvikā | [RRS, 10 85.1]
uṣṭrikodumbarāśvatthabhānunyagrodhatilvakam | [RRS, 10 85.2]
dugdhikā snugguṇaś caiva tathaivottamakaṇṭikā | [RRS, 10 86.1]
eṣāṃ dugdhair vinirdiṣṭo dugdhavargo rasādiṣu | [RRS, 10 86.2]
pārāvatasya cāṣasya kapotasya kalāpinaḥ | [RRS, 10 87.1]
gṛdhrasya kukkuṭasyāpi vinirdiṣṭo hi viḍgaṇaḥ | [RRS, 10 87.2]
śodhanaṃ sarvalohānāṃ puṭanāllepanāt khalu | [RRS, 10 87.3]
kusumbhaṃ khadiro lākṣā mañjiṣṭhā raktacandanam | [RRS, 10 88.1]
akṣī ca bandhujīvaśca tathā karpūragandhinī | [RRS, 10 88.2]
mākṣikaṃ ceti vijñeyo raktavargo 'tirañjanaḥ | [RRS, 10 88.3]
kiṃśukaḥ karṇikāraśca haridrādvitayaṃ tathā | [RRS, 10 89.1]
pītavargo 'yamādiṣṭo rasarājasya karmaṇi | [RRS, 10 89.2]
tagaraḥ kuṭajaḥ kundo guñjā jīvantikā tathā | [RRS, 10 90.1]
sitāmbhoruhakandaśca śvetavarga udāhṛtaḥ | [RRS, 10 90.2]
kadalī kāravellī ca triphalā nīlikā nalaḥ | [RRS, 10 91.1]
paṅkaḥ kāsīsabālāmraṃ kṛṣṇavarga udāhṛtaḥ | [RRS, 10 91.2]
raktavargādivargaiśca dravyaṃ yajjāraṇātmakam | [RRS, 10 92.1]
bhāvanīyaṃ prayatnena tādṛgrāgāptaye khalu | [RRS, 10 92.2]
kācaṭaṅkaṇaśiprābhiḥ śodhanīyo gaṇo mataḥ | [RRS, 10 93]
sattvānāṃ baddhasūtasya lohānāṃ malanāśanaḥ | [RRS, 10 94.1]
kāpālīkaṅguṇadhvaṃsī rasavādibhir ucyate | [RRS, 10 94.2]
mahiṣī meṣaśṛṅgī ca kaliṅgo dhavabījayuk | [RRS, 10 95.1]
śaśāsthīni ca yogo'yaṃ lohakāṭhinyanāśanaḥ | [RRS, 10 95.2]
guḍagugguluguñjājyasāraghaiṣ ṭaṅgaṇānvitaiḥ | [RRS, 10 96.1]
durdrāvākhilalohāder drāvaṇāya gaṇo mataḥ | [RRS, 10 96.2]
kṣārāḥ sarve malaṃ hanyur amlaṃ śodhanajāraṇam | [RRS, 10 97.1]
māndyaṃ viṣāṇi nighnanti snaigdhyaṃ snehāḥ prakurvate | [RRS, 10 97.2]
{RRS, 11}
ṣaṭ truṭyaś caikalikṣā syāt ṣaḍ likṣā yūkam ucyate | [RRS, 11 1.1]
ṣaḍyūkāstu rajaḥsaṃjñaṃ kathitaṃ tava suvrate | [RRS, 11 1.2]
ṣaḍrajaḥ sarṣapaḥ sākṣātsiddhārthaḥ sa ca kīrtitaḥ | [RRS, 11 2.1]
ṣaṭsiddhārthena deveśi yavastvekaḥ prakīrtitaḥ | [RRS, 11 2.2]
ṣaḍyavair ekaguñjā syāttriguñjo valla ucyate | [RRS, 11 3.1]
ṣaḍbhireva tu guñjābhirmāṣa ekaḥ prakīrtitaḥ | [RRS, 11 3.2]
māṣā dvādaśa tolaḥ syādaṣṭau tolāḥ palaṃ bhavet | [RRS, 11 3.3]
truṭiḥ syādaṇubhiḥ ṣaḍbhistairlikṣā ṣaḍbhirīritā | [RRS, 11 4.1]
tābhiḥ ṣaḍbhirbhaved yūkā ṣaḍyūkās tad rajaḥ smṛtam | [RRS, 11 4.2]
ṣaḍrajaḥ sarṣapaḥ proktastaiḥ ṣaḍbhiryava īritaḥ | [RRS, 11 5.1]
ekā guñjā yavaiḥ ṣaḍbhirniṣpāvastu dviguñjakaḥ | [RRS, 11 5.2]
syādguñjātritayaṃ vallo dvau vallau māṣa ucyate | [RRS, 11 6.1]
dvau māṣau dharaṇaṃ te dve śāṇaniṣkakalāḥ smṛtāḥ | [RRS, 11 6.2]
niṣkadvayaṃ tu vaṭakaḥ sa ca kola itīritaḥ | [RRS, 11 7.1]
syātkolatritayaṃ tolaḥ karṣo niṣkacatuṣṭayam | [RRS, 11 7.2]
udumbaraṃ pāṇitalaṃ suvarṇaṃ kavalagrahaḥ | [RRS, 11 8.1]
akṣaṃ biḍālapadakaṃ śuktiḥ pāṇitaladvayam | [RRS, 11 8.2]
śuktidvayaṃ palaṃ kecidanye śuktitrayaṃ viduḥ | [RRS, 11 9.1]
tadeva kathitaṃ muṣṭiḥ prakuñco bilvamityapi | [RRS, 11 9.2]
paladvayaṃ tu prasṛtaṃ taddvayaṃ kuḍavo'ñjaliḥ | [RRS, 11 10.1]
kuḍavau mānikā tau syātprastho dve mānike smṛtaḥ | [RRS, 11 10.2]
prasthadvayaṃ śubhaṃ tau dvau pātrakaṃ dvayamāḍhakam | [RRS, 11 11.1]
taiś caturbhir ghaṭonmānanalvanārmaṇaśūrpakāḥ | [RRS, 11 11.2]
droṇasya śabdāḥ paryāyāḥ palānāṃ śatakaṃ tulā | [RRS, 11 12.1]
catvāriṃśatpalaśatatulā bhāraḥ prakīrtitaḥ | [RRS, 11 12.2]
rasārṇavādiśāstrāṇi nirīkṣya kathitaṃ mayā | [RRS, 11 13.1]
rasopayogi yat kiṃcid diṅmātraṃ tatpradarśitam | [RRS, 11 13.2]
adhunā rasarājasya saṃskārān sampracakṣmahe | [RRS, 11 14]
syātsvedanaṃ tadanu mardanamūrchane ca utthāpanaṃ patanarodhaniyāmanāni | [RRS, 11 15.1]
saṃdīpanaṃ gaganabhakṣaṇamānamatra saṃcāraṇā tadanu garbhagatā drutiśca | [RRS, 11 15.2]
bāhyā drutiḥ sūtakajāraṇā syād grāsastathā sāraṇakarma paścāt | [RRS, 11 16.1]
saṃkrāmaṇaṃ vedhavidhiḥ śarīre yogas tathāṣṭādaśadhātra karma | [RRS, 11 16.2]
na yojyo marmaṇi chinne na ca kṣārāgnidagdhayoḥ | [RRS, 11 17]
śuddhaḥ sa mṛdvagnisaho mūrchito vyādhināśanaḥ | [RRS, 11 18]
niṣkampavegas tīvrāgnāv āyurārogyado mṛtaḥ | [RRS, 11 19]
viṣaṃ vahnirmalaśceti doṣā naisargikāstrayaḥ | [RRS, 11 20.1]
rase maraṇasaṃtāpamūrchānāṃ hetavaḥ kramāt | [RRS, 11 20.2]
yogikau nāgavaṅgau dvau tau jāḍyādhmānakuṣṭhadau | [RRS, 11 21]
aupādhikāḥ punaścānye kīrtitāḥ saptakañcukāḥ | [RRS, 11 22.1]
bhūmijā girijā vārjās te ca dve nāgavaṅgajau | [RRS, 11 22.2]
dvādaśaite rase doṣāḥ proktā rasaviśāradaiḥ | [RRS, 11 23]
parpaṭī pāṭanī bhedī drāvī malakarī tathā | [RRS, 11 24.1]
andhakārī tathā dhvāṅkṣī vijñeyāḥ sapta kañcukāḥ | [RRS, 11 24.2]
bhūmijāḥ kurvate kuṣṭhaṃ girijā jāḍyameva ca | [RRS, 11 25.1]
vārijā vātasaṃghātaṃ doṣāḍhyaṃ nāgavaṅgayoḥ | [RRS, 11 25.2]
tasmāt sūtavidhānārthaṃ sahāyairnipuṇairyutaḥ | [RRS, 11 26.1]
sarvopaskaramādāya rasakarma samārabhet | [RRS, 11 26.2]
dve sahasre palānāṃ tu sahasraṃ śatameva vā | [RRS, 11 27.1]
aṣṭāviṃśat palānyeva daśa pañcaikameva vā | [RRS, 11 27.2]
palārdhenaiva kartavyaḥ saṃskāraḥ sūtakasya ca | [RRS, 11 28.1]
sudine śubhanakṣatre rasaśodhanamārabhet | [RRS, 11 28.2]
tryūṣaṇaṃ lavaṇāsūryau citrakārdrakamūlakam | [RRS, 11 29.1]
kṣiptvā sūto muhuḥ svedyaḥ kāñjikena dinatrayam | [RRS, 11 29.2]
gṛhadhūmeṣṭikācūrṇaṃ tathā dadhi guḍānvitam | [RRS, 11 30.1]
lavaṇāsurīsaṃyuktaṃ kṣiptvā sūtaṃ vimardayet | [RRS, 11 30.2]
ṣoḍaśāṃśaṃ tu tad dravyaṃ sūtamānān niyojayet | [RRS, 11 31.1]
sūtaṃ kṣiptvā samaṃ tena dināni trīṇi mardayet | [RRS, 11 31.2]
jīrṇābhrakaṃ tathā bījaṃ jīrṇasūtaṃ tathaiva ca | [RRS, 11 32.1]
nairmalyārthaṃ hi sūtasya khalle dhṛtvā vimardayet | [RRS, 11 32.2]
gṛhṇāti nirmalo rāgān grāse grāse vimarditaḥ | [RRS, 11 33.1]
mardanākhyaṃ hi yatkarma tatsūtaguṇakṛd bhavet | [RRS, 11 33.2]
gṛhakanyā malaṃ hanyāttriphalā vahnināśinī | [RRS, 11 34.1]
citramūlaṃ viṣaṃ hanti tasmād ebhiḥ prayatnataḥ | [RRS, 11 34.2]
miśritaṃ sūtakaṃ dravyaiḥ saptavārāṇi mūrchayet | [RRS, 11 35.1]
itthaṃ saṃmūrchitaḥ sūto doṣaśūnyaḥ prajāyate | [RRS, 11 35.2]
asmādvirekāt saṃśuddho rasaḥ pātyastataḥ param | [RRS, 11 36.1]
uddhṛtaḥ kāñjikakvāthāt pūtidoṣanivṛttaye | [RRS, 11 36.2]
tāmreṇa piṣṭikāṃ kṛtvā pātayedūrdhvabhājane | [RRS, 11 37.1]
vaṅganāgau parityajya śuddho bhavati sūtakaḥ | [RRS, 11 37.2]
śulvena pātayet piṣṭīṃ tridhordhvaṃ saptadhā tv adhaḥ | [RRS, 11 38]
triphalāśigruśikhibhir lavaṇāsurīsaṃyutaiḥ | [RRS, 11 39.1]
naṣṭapiṣṭaṃ rasaṃ kṛtvā lepayeccordhvabhājane | [RRS, 11 39.2]
tato dīptairadhaḥ pātamutpalaistatra kārayet | [RRS, 11 39.3]
haridrāṅkolaśampākakumārītriphalāgnibhiḥ | [RRS, 11 40.1]
taṇḍulīyakavarṣābhūhiṅgusaindhavamākṣikaiḥ | [RRS, 11 40.2]
piṣṭaṃ rasaṃ salavaṇaiḥ sarpākṣyādibhireva vā | [RRS, 11 41.1]
pātayed athavā devi vraṇaghno yakṣalocanaiḥ | [RRS, 11 41.2]
itthaṃ hy adhaūrdhvapātena pātito 'sau yadā bhavet | [RRS, 11 42.1]
tadā rasāyane yogyo bhaved dravyaviśeṣataḥ | [RRS, 11 42.2]
athavā dīpakayantre nipātitaḥ sarvadoṣanirmuktaḥ | [RRS, 11 43]
tiryakpātanavidhinā nipātitaḥ sūtarājastu | [RRS, 11 44.1]
ślakṣṇīkṛtam abhradalaṃ rasendrayuktaṃ tathāranālena | [RRS, 11 44.2]
khalle dattvā mṛditaṃ yāvat tan naṣṭapiṣṭatām eti | [RRS, 11 45.1]
kuryāt tiryakpātanapātitasūtaṃ krameṇa dṛḍhavahnim | [RRS, 11 45.2]
saṃsvedyaḥ pātyo 'sau na patati yāvad dṛḍhaś cāgnau | [RRS, 11 46.1]
tadāsau śudhyate sūtaḥ karmakārī bhaveddhruvam | [RRS, 11 46.2]
mardanair mūrchanaiḥ pātair mandaḥ śānto bhaved rasaḥ | [RRS, 11 47]
sṛṣṭyambujair nirodhena tato mukhakaro rasaḥ | [RRS, 11 48.1]
svedanādivaśātsūto vīryaṃ prāpnotyanuttamam | [RRS, 11 48.2]
niyamyo'sau tataḥ samyak capalatvanivṛttaye | [RRS, 11 49.1]
karkoṭīphaṇinetrābhyāṃ vṛścikāmbujamārkavaiḥ | [RRS, 11 49.2]
samaṃ kṛtvāranālena svedayecca dinatrayam | [RRS, 11 49.3]
maricair bhūkhagayuktair lavaṇāsurīśigruṭaṅkaṇopetaiḥ | [RRS, 11 50.1]
kāñjikayuktaistridinaṃ grāsārthī jāyate svedāt | [RRS, 11 50.2]
trikṣārasindhukhagabhūśikhiśigrurājītīkṣṇāmlavetasamukhair lavaṇoṣaṇāmlaiḥ | [RRS, 11 51.1]
nepālatāmradalaśoṣitamāranāle sāmlāsavāmlapuṭitaṃ rasadīpanaṃ tat | [RRS, 11 51.2]
svedayedāsavāmlena vīryatejaḥpravṛddhaye | [RRS, 11 52.1]
yathopayogaṃ svedyaḥ syān mūlikānāṃ raseṣu ca | [RRS, 11 52.2]
sarpākṣī kṣīriṇī vandhyā matsyākṣī śaṅkhapuṣpikā | [RRS, 11 53.1]
kākajaṅghā śikhiśikhā brahmadaṇḍyākhukarṇikā | [RRS, 11 53.2]
varṣābhūḥ kambukī dūrvā sairyakotpalaśimbikāḥ | [RRS, 11 54.1]
śatāvarī vajralatā vajrakandāgnikarṇikā | [RRS, 11 54.2]
śvetārkaśigrudhattūramṛgadūrvārasāṅkuśāḥ | [RRS, 11 55.1]
rambhā raktābhanirguṇḍī lajjāluḥ suradālikā | [RRS, 11 55.2]
maṇḍūkaparṇī pātālī citrakaṃ grīṣmasundarā | [RRS, 11 56.1]
kākamācī mahārāṣṭrī haridrā tilaparṇikā | [RRS, 11 56.2]
jātī jayantī śrīdevī bhūkadambaḥ kusumbhakaḥ | [RRS, 11 57.1]
kośātakī nīraṃ kaṇā lāṅgalī kaṭutumbikā | [RRS, 11 57.2]
cakramardo 'mṛtā kandaḥ sūryāvarteṣu puṅkhikā | [RRS, 11 58.1]
vārāhī hastiśuṇḍī ca prāyeṇa rasamūlikāḥ | [RRS, 11 58.2]
rasasya bhāvane svede mūṣālepe ca pūjitāḥ | [RRS, 11 59.1]
ityaṣṭau sūtasaṃskārāḥ samā dravye rasāyane | [RRS, 11 59.2]
kāryāste prathamaṃ śeṣā noktā dravyopayoginaḥ | [RRS, 11 59.3]
pañcaviṃśatisaṃkhyākān rasabandhān pracakṣmahe | [RRS, 11 60.1]
yena yena hi cāñcalyaṃ durgrahatvaṃ ca naśyati | [RRS, 11 60.2]
rasarājasya samprokto bandhanārtho hi vārttikaiḥ | [RRS, 11 60.3]
haṭhāroṭau tathābhāsaḥ kriyāhīnaśca piṣṭikā | [RRS, 11 61.1]
kṣāraḥ khoṭaśca poṭaśca kalkabandhaśca kajjaliḥ | [RRS, 11 61.2]
sajīvaścaiva nirjīvo nirbījaśca sabījakaḥ | [RRS, 11 62.1]
śṛṅkhalādrutibandhau ca bālakaśca kumārakaḥ | [RRS, 11 62.2]
taruṇaś ca tathā vṛddho mūrtibaddhas tathāparaḥ | [RRS, 11 63.1]
jalabandho 'gnibandhaśca susaṃskṛtakṛtābhidhaḥ | [RRS, 11 63.2]
mahābandhābhidhaśceti pañcaviṃśatir īritāḥ | [RRS, 11 63.3]
kecidvadanti ṣaḍviṃśo jalūkābandhasaṃjñakaḥ | [RRS, 11 64.1]
sa tāvanneṣyate dehe strīṇāṃ drāve'tiśasyate | [RRS, 11 64.2]
haṭho rasaḥ sa vijñeyaḥ samyak śuddhivivarjitaḥ | [RRS, 11 65.1]
sa sevito nṛṇāṃ kuryān mṛtyuṃ vā vyādhimuddhatam | [RRS, 11 65.2]
suśodhito rasaḥ samyagāroṭa iti kathyate | [RRS, 11 66.1]
sa kṣetrīkaraṇe śreṣṭhaḥ śanairvyādhivināśanaḥ | [RRS, 11 66.2]
puṭito yo raso yāti yogaṃ muktvā svabhāvatām | [RRS, 11 67.1]
bhāvito dhātumūlādyair ābhāso guṇavaikṛteḥ | [RRS, 11 67.2]
asaṃśodhitalohādyaiḥ sādhito yo rasottamaḥ | [RRS, 11 68.1]
kriyāhīnaḥ sa vijñeyo vikriyāṃ yātyapathyataḥ | [RRS, 11 68.2]
tīvrātape gāḍhatarāvamardātpiṣṭī bhavetsā navanītarūpā | [RRS, 11 69.1]
sa rasaḥ piṣṭikābandho dīpanaḥ pācanastarām | [RRS, 11 69.2]
śaṅkhaśuktivarāṭādyair yo 'sau saṃsādhito rasaḥ | [RRS, 11 70.1]
kṣārabandhaḥ paraṃ dīptipuṣṭikṛcchūlanāśanaḥ | [RRS, 11 70.2]
bandho yaḥ khoṭatāṃ yāti dhmāto dhmātaḥ kṣayaṃ vrajet | [RRS, 11 71.1]
khoṭabandhaḥ sa vijñeyaḥ śīghraṃ sarvagadāpahaḥ | [RRS, 11 71.2]
drutakajjalikā mocāpattrake cipiṭīkṛtā | [RRS, 11 72.1]
sa poṭaḥ parpaṭī saiva bālādyakhilaroganut | [RRS, 11 72.2]
svedādyaiḥ sādhitaḥ sūtaḥ paṅkatvaṃ samupāgataḥ | [RRS, 11 73.1]
kalkabaddhaḥ sa vijñeyo yogoktaphaladāyakaḥ | [RRS, 11 73.2]
kajjalī rasagandhotthā suślakṣṇā kajjalopamā | [RRS, 11 74.1]
tattadyogena saṃyuktā kajjalībandha ucyate | [RRS, 11 74.2]
bhasmīkṛto gacchati vahniyogād rasaḥ sajīvaḥ sa khalu pradiṣṭaḥ | [RRS, 11 75.1]
saṃsevito'sau na karoti bhasmakāryaṃ javād rogavināśanaṃ ca | [RRS, 11 75.2]
jīrṇābhrako vā parijīrṇagandho bhasmīkṛtaścākhilalohamauliḥ | [RRS, 11 76.1]
nirjīvanāmā hi sa bhasmasūto niḥśeṣarogān vinihanti sadyaḥ | [RRS, 11 76.2]
rasastu pādāṃśasuvarṇajīrṇaḥ piṣṭīkṛto gandhakayogataśca | [RRS, 11 77.1]
tulyāṃśagandhaiḥ puṭitaḥ krameṇa nirbījanāmā sakalāmayaghnaḥ | [RRS, 11 77.2]
piṣṭīkṛtair abhrakasattvahematārārkakāntaiḥ parijārito yaḥ | [RRS, 11 78.1]
hatastataḥ ṣaḍguṇagandhakena sabījabaddho vipulaprabhāvaḥ | [RRS, 11 78.2]
vajrādinihataḥ sūto hataḥ sūtaḥ samo'paraḥ | [RRS, 11 79.1]
śṛṅkhalābaddhasūtastu dehalohavidhāyakaḥ | [RRS, 11 79.2]
citraprabhāvāṃ vegena vyāptiṃ jānāti śaṃkaraḥ | [RRS, 11 79.3]
yukto'pi bāhyadrutibhiśca sūto bandhaṃgato vā bhasitasvarūpaḥ | [RRS, 11 80.1]
sa rājikāpādamito nihanti duḥsādhyarogān drutibaddhanāmā | [RRS, 11 80.2]
samābhrajīrṇaḥ śivajastu bālaḥ saṃsevito yogayuto javena | [RRS, 11 81.1]
rasāyano bhāvigadāpahaśca sopadravāriṣṭagadānnihanti | [RRS, 11 81.2]
harodbhavo yo dviguṇābhrajīrṇaḥ sa syātkumāro mitataṇḍulo'sau | [RRS, 11 82.1]
triḥ saptarātraiḥ khalu pāparogasaṃghātaghātī ca rasāyanaṃ ca | [RRS, 11 82.2]
caturguṇavyomakṛtāśano 'sau rasāyanāgryas taruṇābhidhānaḥ | [RRS, 11 83.1]
sa saptarātrāt sakalāmayaghno rasāyano vīryabalapradātā | [RRS, 11 83.2]
yasyābhrakaḥ ṣaḍguṇito hi jīrṇaḥ prāptāgnisakhyaḥ sa hi vṛddhanāmā | [RRS, 11 84.1]
dehe ca lohe ca niyojanīyaḥ śivādṛte ko 'sya guṇān pravakti | [RRS, 11 84.2]
yo divyamūlikābhiśca kṛto'tyagnisaho rasaḥ | [RRS, 11 85.1]
vinābhrajāraṇātsa syānmūrtibandho mahārasaḥ | [RRS, 11 85.2]
ayaṃ hi jāryamāṇastu nāgninā kṣīyate rasaḥ | [RRS, 11 86.1]
yojitaḥ sarvayogeṣu niraupamyaphalapradaḥ | [RRS, 11 86.2]
śilātoyamukhaistoyair baddho 'sau jalabandhavān | [RRS, 11 87.1]
sa jarārogamṛtyughnaḥ kalpoktaphaladāyakaḥ | [RRS, 11 87.2]
kevalo yogayukto vā dhmātaḥ syādguṭikākṛtiḥ | [RRS, 11 88.1]
akṣīṇaścāgnibaddho'sau khecaratvādikṛt sa hi | [RRS, 11 88.2]
viṣṇukrāntāśaśilatākumbhīkanakamūlakaiḥ | [RRS, 11 89.1]
viśālānāginīkandavyāghrapādīkuruṇṭakaiḥ | [RRS, 11 89.2]
vṛścikālībhaśuṇḍībhyāṃ haṃsapādā sahāsuraiḥ | [RRS, 11 90.1]
aprasūtagavāṃ mūtraiḥ piṣṭaṃ vā kulake pacet | [RRS, 11 90.2]
pakvamevaṃ mṛtair lohairmarditaṃ vipaced rasam | [RRS, 11 91.1]
yantreṣu mūrchā sūtānāmeṣa kalpaḥ samāsataḥ | [RRS, 11 91.2]
hemnā vā rajatena vā sahacaro dhmāto vrajatyekatām akṣīṇo nibiḍo guruśca guṭikākāro 'tidīrghojjvalaḥ | [RRS, 11 92.1]
cūrṇatvaṃ paṭuvat prayāti nihato ghṛṣṭo na muñcenmalaṃ nirgandho dravati kṣaṇāt sa hi mahābandhābhidhāno rasaḥ | [RRS, 11 92.2]
sūte garbhaniyojitārdhakanake pādāṃśanāge'thavā pañcāṅguṣṭhakaśālmalīkṛtamadāśleṣmātabījais tathā | [RRS, 11 93.1]
tadvat tejinīkolakākhyaphalajaiś cūrṇaṃ tilaṃ pattrakaṃ tapte khallatale nidhāya mṛdite jātā jalūkā varā | [RRS, 11 93.2]
saiṣā syātkapikacchūromapaṭale candrāvatītailake candre ṭaṅkaṇakāmapippalījale svinnā bhavet tejinī | [RRS, 11 94.1]
tapte khallatale vimardya vidhivadyatnādvaṭī yā kṛtā sā strīṇāṃ madadarpanāśanakarī khyātā jalūkā varā | [RRS, 11 94.2]
bālye cāṣṭāṅgulā yojyā yauvane ca daśāṅgulā | [RRS, 11 95.1]
dvādaśaiva pragalbhānāṃ jalaukā trividhā matā | [RRS, 11 95.2]
dhṛtvā sūtamukhe pātraṃ meṣīkṣīraṃ pradāpayet | [RRS, 11 96.1]
sthāpayedātape tīvre vāsarāṇyekaviṃśatiḥ | [RRS, 11 96.2]
dvitīyātra mayā proktā jalaukā drāvaṇe hitā | [RRS, 11 97.1]
puruṣāṇāṃ sthitā mūrdhni drāvayedbījam adbhutam | [RRS, 11 97.2]
munipattrarasaṃ caiva śālmalīvṛntavāri ca | [RRS, 11 98.1]
jātīmūlasya toyaṃ ca śiṃśapātoyasaṃyutam | [RRS, 11 98.2]
śleṣmātakaphalaṃ caiva triphalācūrṇam eva ca | [RRS, 11 99.1]
kokilākṣasya cūrṇaṃ ca pāradaṃ mardayed budhaḥ | [RRS, 11 99.2]
jalūkā jāyate divyā rāmājanamanoharā | [RRS, 11 100.1]
sā yojyā kāmakāle tu kāmayetkāminī svayam | [RRS, 11 100.2]
triphalābhṛṅgamahauṣadhamadhusarpiśchāgadugdhagomūtre | [RRS, 11 101.1]
nāgaṃ saptaniṣiktaṃ samarasajāritaṃ jalūkā syāt | [RRS, 11 101.2]
bhānusvaradinasaṃkhyāpramāṇasūtaṃ gṛhītadīnāram | [RRS, 11 102.1]
aṅkolarājavṛkṣakakanyārasataśca śodhanaṃ kuryāt | [RRS, 11 102.2]
śaśirekhāvaravarṇinīsakokilākṣāpāmārgakanakānām | [RRS, 11 103.1]
cūrṇaiḥ sahaikaviṃśatidināni saṃmardayet samyak | [RRS, 11 103.2]
niśāyāḥ kāñjikaṃ yūṣaṃ dattvā yonau praveśayet | [RRS, 11 104.1]
bālamadhyamavṛddhāsu yojyā vijñāya tatkramāt | [RRS, 11 104.2]
nīrasānāmapi nṝṇāṃ yoṣā syātsaṃgamotsukā | [RRS, 11 104.3]
rasabhāgaṃ catuṣkaṃ ca vaṅgabhāgaṃ ca pañcamam | [RRS, 11 105.1]
surasārasamaṃ yuktaṃ ṭaṅkaṇena samanvitam | [RRS, 11 105.2]
tridinaṃ mardayitvā ca golakaṃ taṃ rasodbhavam | [RRS, 11 106.1]
liṅgāgre yoninikṣiptaṃ yāvad āyurvaśaṃkaram | [RRS, 11 106.2]
karpūrasūraṇasubhṛṅgasumeghanādair nāgaṃ niṣicya tu mitho valayed rasena | [RRS, 11 107.1]
liṅgasthitena valayena nitambinīnāṃ svāmī bhavatyanudinaṃ sa tu jīvahetuḥ | [RRS, 11 107.2]
ṭaṅkaṇapippalikābhiḥ sūraṇakarpūramātuluṅgarasaiḥ | [RRS, 11 108.1]
kṛtvā svaliṅgalepaṃ yoniṃ vidrāvayet strīṇām | [RRS, 11 108.2]
agnyāvartitanāge harabījaṃ nikṣipettato dviguṇam | [RRS, 11 109.1]
munikanakanāgasarpair dantyātha siñcyācca tanmadhyam | [RRS, 11 109.2]
takreṇa mardayitvā gaṇena madanavalayaṃ kuryāt | [RRS, 11 110.1]
ratisamaye vanitānāṃ ratigarvavināśanaṃ kurute | [RRS, 11 110.2]
vyāghrībṛhatīphalarasasūraṇakandaṃ ca caṇakapattrāmlam | [RRS, 11 111.1]
kapikacchuvajravallīpippalikāmlikācūrṇam | [RRS, 11 111.2]
agnyāvartitanāgaṃ navavāraṃ mardayeddhimairdravyaiḥ | [RRS, 11 112.1]
smaravalayaṃ kṛtvaitadvanitānāṃ drāvaṇaṃ kurute | [RRS, 11 112.2]
palāśabījakaṃ raktajambīrāmlena sūtakam | [RRS, 11 113.1]
sajīvaṃ marditaṃ yantre pācitaṃ mriyate dhruvam | [RRS, 11 113.2]
kharamañjari bījānvitapuṣkarabījaiḥ sucūrṇitaiḥ kalkam | [RRS, 11 114.1]
kṛtvā sūtaṃ puṭayed dṛḍhamūṣāyāṃ bhavedbhasma | [RRS, 11 114.2]
kākodumbarikāyā dugdhena subhāvito hiṅguḥ | [RRS, 11 115.1]
mardanapuṭanavidhānātsūtaṃ bhasmīkarotyeva | [RRS, 11 115.2]
devadālīṃ harikrāntāmāranālena peṣayet | [RRS, 11 116.1]
taddravaiḥ saptadhā sūtaṃ kuryānmarditamūrchitam | [RRS, 11 116.2]
tatsūtaṃ kharpare dadyāddattvā dattvā tu taddravam | [RRS, 11 117.1]
cullyopari pacec cāhni bhasma syāllavaṇopamam | [RRS, 11 117.2]
apāmārgasya bījāni tathairaṇḍasya cūrṇayet | [RRS, 11 118.1]
taccūrṇaṃ pārade deyaṃ mūṣāyām adharottaram | [RRS, 11 118.2]
ruddhvā laghupuṭaiḥ pacyāc caturbhir bhasmatāṃ nayet | [RRS, 11 118.3]
kaṭutumbyudbhave kande garbhe nārīpayaḥplute | [RRS, 11 119.1]
saptadhā sveditaḥ sūto mriyate gomayāgninā | [RRS, 11 119.2]
aṅkolasya śiphāvāripiṣṭaṃ khalle vimardayet | [RRS, 11 120.1]
sūtaṃ gandhakasaṃyuktaṃ dinānte taṃ nirodhayet | [RRS, 11 120.2]
puṭayedbhūdhare yantre dinānte sa mṛto bhavet | [RRS, 11 120.3]
vaṭakṣīreṇa sūtābhrau mardayetpraharatrayam | [RRS, 11 121.1]
pācayettena kāṣṭhena bhasmībhavati tadrasaḥ | [RRS, 11 121.2]
athāturo rasācāryaṃ sākṣāddevaṃ maheśvaram | [RRS, 11 122.1]
sādhitaṃ ca rasaṃ śṛṅgadantaveṇvādidhāritam | [RRS, 11 122.2]
arcayitvā yathāśakti devagobrāhmaṇānapi | [RRS, 11 123.1]
parṇakhaṇḍe dhṛtaṃ sūtaṃ jagdhvā syādanupānataḥ | [RRS, 11 123.2]
ghṛtasaindhavadhānyakajīrakārdrakasaṃskṛtam | [RRS, 11 124.1]
taṇḍulīyakadhānyakapaṭolālambuṣādikam | [RRS, 11 124.2]
gojīrṇaśālyannaṃ gavyaṃ kṣīraṃ ghṛtaṃ dadhi | [RRS, 11 125.1]
haṃsodakaṃ mudgarasaḥ pathyavargaḥ samāsataḥ | [RRS, 11 125.2]
bṛhatī bilvakūṣmāṇḍaṃ vetrāgraṃ kāravellakam | [RRS, 11 126.1]
māṣaṃ masūraṃ niṣpāvaṃ kulatthaṃ sarṣapaṃ tilam | [RRS, 11 126.2]
laṅghanodvartanasnānatāmrasurāsavān | [RRS, 11 127.1]
ānūpamāṃsaṃ dhānyāmlaṃ bhojanaṃ kadalīdale | [RRS, 11 127.2]
kāṃsye ca guruviṣṭambhi tīkṣṇoṣṇaṃ ca bhṛśaṃ tyajet | [RRS, 11 127.3]
kaṇṭārīphalakāñjikaṃ ca kamaṭhas tailaṃ tathā rājikām | [RRS, 11 128.1]
nimbūkaṃ katakaṃ kaliṅgakaphalaṃ kūṣmāṇḍakaṃ karkaṭī | [RRS, 11 128.2]
kārī kukkuṭakāravellakaphalaṃ karkoṭikāyāḥ phalam | [RRS, 11 128.3]
vṛntākaṃ ca kapitthakaṃ khalu gaṇaḥ proktaḥ kakārādikaḥ | [RRS, 11 128.4]
devīśāstroditaḥ so 'yaṃ kakārādigaṇo mataḥ | [RRS, 11 129.1]
śāstrāntaravinirdiṣṭaḥ kathyate'nyaprakārataḥ | [RRS, 11 129.2]
kaṅguḥ kandukakolakukkuṭakalakroḍāḥ kulatthāstathā | [RRS, 11 130.1]
kaṇṭārī kaṭutailakṛṣṇagalakaḥ kūrmaḥ kalāyaḥ kaṇā | [RRS, 11 130.2]
karkāruśca kaṭhillakaṃ ca katakaṃ karkoṭakaṃ karkaṭī kālī kāñjikameṣakādikagaṇaḥ śrīkṛṣṇadevoditaḥ | [RRS, 11 130.3]
yasminrase ca kaṇṭhoktyā kakārādirniṣedhitaḥ | [RRS, 11 131.1]
tatra tatra niṣeddhavyaṃ tadaucityamato'nyataḥ | [RRS, 11 131.2]
udgāre sati dadhyannaṃ kṛṣṇamīnaṃ sajīrakam | [RRS, 11 132.1]
abhyaṅgam anilakṣobhe tailair nārāyaṇādibhiḥ | [RRS, 11 132.2]
aratau śītatoyena mastakopari secanam | [RRS, 11 133.1]
tṛṣṇāyāṃ nārikelāmbu mudgaṃ saśarkaram | [RRS, 11 133.2]
drākṣādāḍimakharjūrakadalīnāṃ phalaṃ bhajet | [RRS, 11 134.1]
rasavīryavivṛddhyarthaṃ dadhikṣīrekṣuśarkarāḥ | [RRS, 11 134.2]
śītopacāram anyaṃ ca rasatyāgavidhau punaḥ | [RRS, 11 134.3]
bhakṣayed bṛhatīṃ bilvaṃ sakṛtsādhāraṇo vidhiḥ | [RRS, 11 135]
{RRS, 12}
jvarasya raktapittasya kāsasya śvāsahidhmayoḥ | [RRS, 12 1.1]
vaisvaryasya kṣayasyāpi tathārocaprasekayoḥ | [RRS, 12 1.2]
chardihṛdrogayoś caiva tṛṣṇāmadyodbhavārśasām | [RRS, 12 2.1]
udāvartātisārāṇāṃ grahaṇyartipravāhiṇoḥ | [RRS, 12 2.2]
visūcyā vahnimāndyasya mūtrakṛcchrāśmarujām | [RRS, 12 3.1]
mehasya somarogasya piṭikānāṃ ca vidradheḥ | [RRS, 12 3.2]
vṛddhigulmādirogāṇāṃ śūlānāmudarasya ca | [RRS, 12 4.1]
pāṇḍuśophavisarpāṇāṃ kuṣṭhaśvitranabhasvatām | [RRS, 12 4.2]
vātāsrasyāvṛtānāṃ ca vandhyānāṃ garbhiṇīrujām | [RRS, 12 5.1]
sūtikābālarogāṇām unmāde 'pasmṛtāv api | [RRS, 12 5.2]
netraroge karṇaroge nāsārogāsyarogayoḥ | [RRS, 12 6.1]
śiraḥsaṃjātarogeṣu vraṇe bhaṅge bhagaṃdare | [RRS, 12 6.2]
granthyādau kṣudrarogeṣu guhyaroge viṣeṣu ca | [RRS, 12 7.1]
jarāyāstvanapatyānāṃ bījapoṣaṇahetave | [RRS, 12 7.2]
paripāṭyānayā sarvaṃ rogāṇāṃ hi cikitsanam | [RRS, 12 8.1]
rasalohaviṣair atra yogairvakṣye yathāgamam | [RRS, 12 8.2]
romāñcakampau vadane madhutvamujjṛmbhaṇaṃ mastakatodadāhau | [RRS, 12 9.1]
vātajvarasyoktam idaṃ hi lakṣma bhuktottaraṃ syādyadi śaśvadeva | [RRS, 12 9.2]
virekaśoṣāsyakaṭutvatīvratāpapralāpabhramamūrchanāni | [RRS, 12 10.1]
etāni pittajvaralakṣaṇāni vamiḥ satṛṣṇāṅgavidāhitā ca | [RRS, 12 10.2]
kāsaśvāsau mukhe jāḍyaṃ mādhuryaṃ bahunidratā | [RRS, 12 11.1]
prasvedaḥ svalpadāhaśca śleṣmajajvaralakṣaṇam | [RRS, 12 11.2]
miśritaṃ lakṣaṇaṃ yattu dvayos triṣu bhavecca tat | [RRS, 12 12]
vimarditābhyāṃ rasagandhakābhyāṃ nīreṇa kuryādiha golakaṃ tam | [RRS, 12 13.1]
bhāṇḍe navīne viniveśya paścāttadgolakasyopari tāmrapātram | [RRS, 12 13.2]
sārdhaṃ muhūrtaṃ vinirudhya dhīmān uddīpayed dīptakṛśānunāsya | [RRS, 12 14.1]
adhastataḥ sidhyati parpaṭīyaṃ navajvarāraṇyakṛśānumeghaḥ | [RRS, 12 14.2]
vilipya pūrvaṃ rasanāṃ ca tāludeśaṃ ca sindhūdbhavajīrakārdraiḥ | [RRS, 12 15.1]
vallonmitāṃ cārdrakatoyamiśrām enāṃ niyojya sthagayet paṭena | [RRS, 12 15.2]
gharmodgamo yāvadataḥ paraṃ ca takraudanaṃ pathyamiha prayojyam | [RRS, 12 16.1]
kuryāddinānāṃ tritayaṃ yadītthaṃ jvarasya śaṅkāpi tadā bhavetkim | [RRS, 12 16.2]
sūtārkagandhacapalājayapālatiktāpathyātrivṛcca viṣatindukajān samāṃśān | [RRS, 12 17.1]
saṃbhāvya vajripayasā madhunā trivallas trailokyaḍambararaso 'bhinavajvaraghnaḥ | [RRS, 12 17.2]
pādāṃśakaṃ sāraraviḥ samāṃśagandho vipakvaḥ svakaṣāyapiṣṭaḥ | [RRS, 12 18.1]
rasaḥ kramānmāṣamito 'nilādijvareṣu nāmnā kila meghanādaḥ | [RRS, 12 18.2]
daradajaladayuktaṃ śuddhasūtaṃ ca gandhaṃ praharamatha supiṣṭaṃ vallayugmaṃ ca dadyāt | [RRS, 12 19.1]
jvaragajaharisaṃjñaṃ śṛṅgaverodakena prathamajanitadāhī kṣīrabhaktena bhojyaḥ | [RRS, 12 19.2]
saṃtaptasīsabhāgaṃ ca pāradaṃ gandhakaṃ kaṇām | [RRS, 12 20.1]
samabhāgaṃ pṛthak tatra melayecca yathāvidhi | [RRS, 12 20.2]
jambīrasya rase sarvaṃ mardayecca dinatrayam | [RRS, 12 21.1]
meghanādakumāryośca rase cāpi dinatrayam | [RRS, 12 21.2]
dinadvayamajāmūtre gavāṃ mūtre dinatrayam | [RRS, 12 22.1]
bhāvayecca yathāyogyaṃ tasminnetāni dāpayet | [RRS, 12 22.2]
saindhavaṃ citrakaṃ bhāgaṃ sauvarcalalavaṇaṃ tathā | [RRS, 12 23.1]
tena sammelanaṃ kṛtvā bhāvayecca punaḥ punaḥ | [RRS, 12 23.2]
anena vidhinā samyak siddho bhavati tadrasaḥ | [RRS, 12 24.1]
śarkarāghṛtasaṃyuktaṃ dadyādvallatrayaṃ rasam | [RRS, 12 24.2]
godhūmasyaudanaṃ pathyaṃ māṣasūpaṃ ca vāstukam | [RRS, 12 25.1]
dhātrīphalasamāyuktaṃ sarvajvaravināśanam | [RRS, 12 25.2]
dīpikārasa ityeṣa tantrajñaiḥ parikīrtitaḥ | [RRS, 12 25.3]
pāradaṃ rasakaṃ tālaṃ tutthaṃ gandhakaṭaṅkaṇam | [RRS, 12 26.1]
sarvametatsamaṃ śuddhaṃ kāravallyā dravairdinam | [RRS, 12 26.2]
mardayettena kalkena tāmrapātrodaraṃ limpet | [RRS, 12 27.1]
aṅgulārdhārdhamānena taṃ pacetsikatāhvaye | [RRS, 12 27.2]
yantre yāvatsphuṭantyevaṃ vrīhayastasya pṛṣṭhataḥ | [RRS, 12 28.1]
tataḥ suśītalaṃ grāhyaṃ tāmrapātrodarād bhiṣak | [RRS, 12 28.2]
śītabhañjī raso nāma cūrṇayenmaricaiḥ samam | [RRS, 12 29.1]
māṣaikaṃ parṇakhaṇḍena bhakṣayennāśayejjvaram | [RRS, 12 29.2]
tridinair viṣamaṃ tīvramekadvitricaturthakam | [RRS, 12 29.3]
sūtatālaśilāstulyā mardayetkarkaṭīrase | [RRS, 12 30.1]
tāmrapātre vinikṣipya tatkalkaṃ kajjalīkṛtam | [RRS, 12 30.2]
vipacedvālukāyantre yathoktavidhinā tataḥ | [RRS, 12 31.1]
dadyānmaricacūrṇena māṣamātraṃ bhiṣagvaraḥ | [RRS, 12 31.2]
prapibeduṣṇatoyasya culukaṃ śītakajvare | [RRS, 12 32.1]
śītabhañjī rasaḥ so 'yaṃ śītajvaranivāraṇaḥ | [RRS, 12 32.2]
kūṣmāṇḍacūrṇatilajaiḥ praviśuddhatālaṃ gāḍhaṃ vimardya suṣavīsalilena tulyam | [RRS, 12 33.1]
sūtena hiṅgulabhuvā sikatākhyayantre golaṃ vidhāya parivṛttakapālamadhye | [RRS, 12 33.2]
pattreṇa taṃ dinapateśca pidhāya ruddhvā saṃdhiṃ tayorguḍasudhākhaṭikāśivābhiḥ | [RRS, 12 34.1]
vahnau pacenmṛduni pātraśiraḥsthaśālīvaivarṇyamātram avadhiṃ pravidhāya dhīmān | [RRS, 12 34.2]
vallaṃ tataḥ surasamiśramamuṣya dadyāt sarpiḥ sitākaṇapayomadhu cānupeyam | [RRS, 12 35.1]
jetuṃ jvarān praviṣamān iha vāntiśāntyai maulau suśītalajalasya dadīta dhārām | [RRS, 12 35.2]
athāmayāntaṃ rasarājamaulibhūṣāmaṇiṃ taṃ mṛtajīvanākhyam | [RRS, 12 36.1]
sudhāraseneva rasena yena saṃjīvanaṃ syāt sahasāturāṇām | [RRS, 12 36.2]
rasahiṅgulajepālair vṛddhyā dantyambumarditaiḥ | [RRS, 12 37.1]
dinārdhena jvaraṃ hanyādguñjaikaṃ sitayā saha | [RRS, 12 37.2]
śuddhaṃ sūtaṃ viṣaṃ gandhaṃ dhūrtabījaṃ tribhiḥ samam | [RRS, 12 38.1]
caturbhiśca samaṃ vyoṣaṃ cūrṇīkṛtya nidhāpayet | [RRS, 12 38.2]
dantabhāṇḍe 'tha vā śārṅge kāṣṭhe naiva kadācana | [RRS, 12 39.1]
vātaśleṣmajvare deyaṃ dvaṃdvaje vā tridoṣaje | [RRS, 12 39.2]
rasena śṛṅgaverasya jambīrasyāthavā punaḥ | [RRS, 12 40.1]
guñjādvayaṃ ca jīrṇe'smindadhibhaktaṃ prayojayet | [RRS, 12 40.2]
ekadvitridinairhanyāj jvarān doṣakrameṇa tu | [RRS, 12 41.1]
mahājvarāṅkuśo nāma raso'yaṃ śambhunoditaḥ | [RRS, 12 41.2]
tālaṃ tāmrarajo rasaśca gaganaṃ gandhaśca nepālakaṃ dīnārapramitaṃ tadardhamuditaṃ ṭaṅkaṃ śilāmākṣikam | [RRS, 12 42.1]
dīnāradvitayaṃ viṣasya śikhinaḥ piṣṭvā rasaiḥ pācito yaścintāmaṇivajjvaraughavijayī nāmnā tu mṛtyuṃjayaḥ | [RRS, 12 42.2]
tālaṃ tāmram ayorajaśca capalā tutthābhrakaṃ kāntakaṃ nāgaṃ syācca samāṃśakaṃ sumṛditaṃ mūlaṃ ca paunarnavam | [RRS, 12 43.1]
bhṛṅgīkāsaharīpunarnavāmahāmandārapattrodbhavaiḥ kalkaṃ vālukayantrapācitam idaṃ sarvajvarasyāntakṛt | [RRS, 12 43.2]
tutthena tulyaḥ śivajaśca gandho jambīranīreṇa vimardanīyaḥ | [RRS, 12 44.1]
dinatrayaṃ melaya tena tulyaṃ vyoṣaṃ tataḥ sidhyati candrasūryaḥ | [RRS, 12 44.2]
vallo vijetuṃ viṣamāvalambi dalena deyo bhujagākhyavallyāḥ | [RRS, 12 45.1]
dugdhaṃ hitaṃ syādiha śṛṅgaverarasena śaityeṣu niṣevaṇīyaḥ | [RRS, 12 45.2]
takraṃ sagarbhājvaraśūlayostu drākṣāmbunā pathyamanantaroktam | [RRS, 12 46.1]
rodhaṃ varāyāḥ salilena śūlaṃ jambīranīreṇa varājalena | [RRS, 12 46.2]
apasmṛtāv atra niyojanīyamabhyañjanaṃ bimbapayobhavābhyām | [RRS, 12 47.1]
ghṛtaudanaṃ syādiha bhojanāya jambīranīreṇa nihanti gulmam | [RRS, 12 47.2]
hiṅgvamlikānimburasena deyaṃ plīhodare syādiha takrabhaktaḥ | [RRS, 12 48.1]
stambhārthamasminsasitaṃ payaḥ syād guḍo niyojyo vamanapraśāntyai | [RRS, 12 48.2]
aśītir yasya varṣāṇi vasuvarṣāṇi yasya vā | [RRS, 12 49.1]
viṣaṃ tasya na dātavyaṃ dattaṃ ced doṣakārakam | [RRS, 12 49.2]
meghapāradagandhāśmaviṣavyoṣapaṭūni ca | [RRS, 12 50.1]
jīrakadvayametāni samabhāgāni kārayet | [RRS, 12 50.2]
sinduvārarasenāpi laśunasya rasena ca | [RRS, 12 51.1]
apāmārgarasenāpi saptarātraṃ vimardayet | [RRS, 12 51.2]
tatpakvaṃ vālukāyantre guñjāmātraṃ prayojayet | [RRS, 12 52.1]
sanāgavallīmaricaṃ tataḥ śītāmbu pāyayet | [RRS, 12 52.2]
umāprasādano nāma rasaḥ śītajvarāpahaḥ | [RRS, 12 53.1]
cāturthikaṃ trirātraṃ vā nāśayet kimutāparān | [RRS, 12 53.2]
ṭaṅkaṇaṃ rasagandhau ca samabhāgānprakalpayet | [RRS, 12 54.1]
nepālaṃ dviguṇaṃ dattvā mardayet khallamadhyataḥ | [RRS, 12 54.2]
ślakṣṇatāṃ yāti tadyāvattāvattanmardayecchanaiḥ | [RRS, 12 55.1]
saindhavaṃ maricaṃ śaṅkhaṃ ciñcākṣāraṃ samākṣikam | [RRS, 12 55.2]
tattulyam etat kṛtvātha nimbūtoyena mardayet | [RRS, 12 56.1]
caṇapramāṇavaṭikām bhakṣayeddivasatrayam | [RRS, 12 56.2]
aikāhikaṃ dvyāhikaṃ ca tryāhikaṃ ca caturthakam | [RRS, 12 57.1]
sarvajvaravināśāya jvarāṅkuśa iti smṛtaḥ | [RRS, 12 57.2]
abhrakaṃ gandhakaṃ sūtaṃ tolakaikaṃ pṛthakpṛthak | [RRS, 12 58.1]
gṛhītvā viṣatolārdhaṃ tolārdhaṃ tintiḍīphalam | [RRS, 12 58.2]
etatsarvaṃ samaṃ kṛtvā mardayet khallamadhyataḥ | [RRS, 12 59.1]
ślakṣṇatāṃ yāti tadyāvat tāvat saṃmardayecchanaiḥ | [RRS, 12 59.2]
vistāre pariṇāhe ca gartāṃ kṛtvā ṣaḍaṅgulām | [RRS, 12 60.1]
phaṇivallīdalānyantargartāyāṃ prakṣipennaraḥ | [RRS, 12 60.2]
parṇeṣu sūtakalkaṃ taṃ gartāyāṃ sthāpayed dṛḍham | [RRS, 12 61.1]
kalkād upari tatparṇair gartāvaktraṃ prapūrayet | [RRS, 12 61.2]
gartāyāṃ tu tato deyaṃ puṭamāraṇyakotpalaiḥ | [RRS, 12 62.1]
svāṅgaśītalatāṃ jñātvā samākarṣettataḥ param | [RRS, 12 62.2]
sūtaliptadalaiḥ sārdhaṃ kalkaṃ khalle vimardayet | [RRS, 12 63.1]
tolārdhamamṛtaṃ kṣiptvā tolārdhaṃ tintiḍīphalam | [RRS, 12 63.2]
sthāpayetkhallitaṃ kalkaṃ yojayed guñjamātrayā | [RRS, 12 64.1]
śṛṅgaverāmbhasā yuktaṃ tīkṣṇacitrakasaindhavaiḥ | [RRS, 12 64.2]
saṃnipāte tathā vāte tridoṣe viṣamajvare | [RRS, 12 65.1]
agnimāndye grahiṇyāṃ ca tathā deyo'tisāriṇi | [RRS, 12 65.2]
bhojanaṃ dadhibhaktaṃ ca rase'smin saṃprayojayet | [RRS, 12 66.1]
vyādhyādikaṃ yathā kuryādudakaṃ ḍhālayet tataḥ | [RRS, 12 66.2]
eṣa yogavaraḥ śrīmānprāṇināṃ prāṇadāyakaḥ | [RRS, 12 67.1]
cintāmaṇiritikhyāto rasaḥ sarvāṅgasundaraḥ | [RRS, 12 67.2]
sūtendraṃ parimardya pañcapaṭubhiḥ kṣārais tribhis taṃ tataḥ piṇḍe hiṅgumahauṣadhāsurīmaye saṃsvedya dhānyodake | [RRS, 12 68.1]
nirguṇḍyambuhutāśamanthatilaparṇyunmattabhṛṅgārdrakaṃ kāmātāgirikarṇikāplavadalāpañcāṅgulotthair jalaiḥ | [RRS, 12 68.2]
sūtendreṇa samair vimardya sahajaiḥ pittaistato bhāvayed daṃṣṭricchāgalulāyamatsyaśikhināṃ sā saṃnipātāñjayet | [RRS, 12 69.1]
vikhyātā bhuvi lokanāthaguṭikā mārīcamātrā hitā syādasyāḥ sahitaṃ dadhīkṣuśakalaṃ vīryaṃ bhavecchītalam | [RRS, 12 69.2]
vajravaikrāntayor bhasma pratyekaṃ niṣkasammitam | [RRS, 12 70.1]
śṛṅgīviṣaṃ dviniṣkaṃ ca triniṣkaṃ cūlikāpaṭu | [RRS, 12 70.2]
pañcaniṣko'gnijāraśca sarvamekatra melayet | [RRS, 12 71.1]
tāvadbhasma rasaṃ yāvanmardayed divasatrayam | [RRS, 12 71.2]
śārṅgaṣṭādikavargasya kṣāranīreṇa bhāvayet | [RRS, 12 72.1]
trayoviṃśativārāṇi vimardya ca viśoṣya ca | [RRS, 12 72.2]
tato vimardya divasaṃ kṣiped dantakaraṇḍake | [RRS, 12 73.1]
mṛtasaṃjīvanākhyo 'yaṃ sūcikābharaṇo rasaḥ | [RRS, 12 73.2]
saṃnipātena tīvreṇa mumurṣor bhūgatasya ca | [RRS, 12 74.1]
tāluni vṛścayitvātha rasamenaṃ vinikṣipet | [RRS, 12 74.2]
sūcyātisūkṣmayā toyabhinnayātiprayatnataḥ | [RRS, 12 75.1]
tatastailena taṃ liptvā nirvāte saṃniveśayet | [RRS, 12 75.2]
tato 'rdhapraharād ūrdhvaṃ muktamūtrapurīṣakam | [RRS, 12 76.1]
labdhasaṃjñaṃ pratāpāḍhyaṃ dolayantaṃ śiro muhuḥ | [RRS, 12 76.2]
āyuṣmantaṃ vijānīyādanyathā cānyathā khalu | [RRS, 12 77.1]
tataḥ śītāmbusampūrṇe kaṭāhe taṃ niveśayet | [RRS, 12 77.2]
tatra cotkvathitaṃ toyam apanīyāparaṃ kṣipet | [RRS, 12 78.1]
yācamānam amuṃ paścāt pāyayet sasitaṃ payaḥ | [RRS, 12 78.2]
dadhi vā sitayopetaṃ nārikelajalaṃ tathā | [RRS, 12 79.1]
rambhāphalāni dadyācca mriyate so 'nyathā khalu | [RRS, 12 79.2]
labdhasaṃjñaṃ prabhāṣantaṃ yācamānaṃ phalādikam | [RRS, 12 80.1]
tasmādākṛṣya tailāktaṃ tailaṃ piṣṭvāpanīya ca | [RRS, 12 80.2]
lepayedgandhakarpūrair ā pādatalamastakam | [RRS, 12 81.1]
ityādiśiśirair dravyaiḥ saptarātram upācaret | [RRS, 12 81.2]
karṇākṣināsikāvaktre kṣipet potāśrayaṃ muhuḥ | [RRS, 12 82.1]
aṣṭame 'hani samprāpte dardurīmūlajaṃ rasam | [RRS, 12 82.2]
sasitaṃ pāyayed vegam avatārayituṃ rasam | [RRS, 12 83.1]
rase'vatārite paścād yatheṣṭaṃ bhojanaṃ dadhi | [RRS, 12 83.2]
śvāsocchvāsayutaṃ cānyair muktajīvanalakṣaṇaiḥ | [RRS, 12 84.1]
kaṭāhe jalasampūrṇe nikṣiped bodhalabdhaye | [RRS, 12 84.2]
labdhabodhaṃ tamākṛṣya pūrvavat samupācaret | [RRS, 12 85.1]
jīvitvā yāvad āyuṣyaṃ mriyate tadanantaram | [RRS, 12 85.2]
saṃnipāte mahāghore majjantaṃ mṛtyusāgare | [RRS, 12 86.1]
uddharettasya dharmasya brahmāpyantaṃ na vindati | [RRS, 12 86.2]
saṃnipātamahāmṛtyubhayanirmuktamānavaḥ | [RRS, 12 87.1]
api sarvasvadānena prāṇācāryaṃ prapūjayet | [RRS, 12 87.2]
anyathā narake tāvad yāvat kalpavikalpanā | [RRS, 12 88.1]
ityājñā śāṃkarī jñeyā śambhunā parikīrtitā | [RRS, 12 88.2]
prakāśā naiva kartavyā rasottaraṇamūlikā | [RRS, 12 89.1]
śāstraṃ vinā prayacchante mandā vittābhikāṅkṣayā | [RRS, 12 89.2]
guruprasādam āsādya saṃnipāte prayujyatām | [RRS, 12 89.3]
śārṅgaṣṭā ca tathā vyāghrī karīras tilaparṇikā | [RRS, 12 90.1]
indravāruṇikā mustā haridrāṅkolamūlikā | [RRS, 12 90.2]
apāmārgaḥ kaṇā svarṇaṃ kaṭutumbī ca tintiḍī | [RRS, 12 91.1]
śārṅgaṣṭādikavargo 'yaṃ saṃnipātaharaḥ param | [RRS, 12 91.2]
sūtaṃ gandhakatālakaṃ maṇiśilāṃ tāpyaṃ lavaṃ tutthakaṃ jepālaṃ viṣaṭaṅkaṇaṃ madhuphalaṃ kṛtvā samāṃśaṃ dṛḍham | [RRS, 12 92.1]
kṛtvā kajjalikāṃ viṣolbaṇaphaṇeḥ pittaiśca saṃbhāvayet kṣiptvā sīsakakūpike rasavaraṃ sūcīmukhaṃ nāmataḥ | [RRS, 12 92.2]
brahmadvāri vikīrṇalohitalave guñjaikamātraṃ daded dattvā sampuṭabaddhatandrikadhanurvāte saśākhāhime | [RRS, 12 93.1]
kāsaṃ śvāsamarocakaṃ pralapanaṃ kampaṃ ca hikkāturaṃ mūkatvaṃ badhiratvam unmadam apasmāraṃ jayet tatkṣaṇāt | [RRS, 12 93.2]
rasagandhakatāmrābhraṃ lāṅgalīvahnirāmaṭham | [RRS, 12 94.1]
vandhyāpaṭolanirguṇḍīsugandhānimbapallavāḥ | [RRS, 12 94.2]
pāṭhākṣāratrayaṃ kṣveḍaboladhattūrataṇḍulaiḥ | [RRS, 12 95.1]
śṛṅgīmadhukasāraṃ ca jambīrāmlena mardayet | [RRS, 12 95.2]
kuryāddhi niṣkamānena vaṭikā sā niyacchati | [RRS, 12 96.1]
sasvedadāhābhinyāsaṃ saṃnipātagajāṃkuśaḥ | [RRS, 12 96.2]
sasārā vaiṣṇavī senā acalā kādi kaṅkaṇā | [RRS, 12 97.1]
rāgarudropamopetā prauḍhā mastakaśālinī | [RRS, 12 97.2]
tribhāgaṃ tālakaṃ vidyād ekabhāgaṃ tu pāradam | [RRS, 12 98.1]
tadardhaṃ gandhakaṃ caiva tadardhaṃ tu manaḥśilā | [RRS, 12 98.2]
kāravallīdalarasair mardayet tatpraharatrayam | [RRS, 12 99.1]
pācito vālukāyantre cāturthikaharo rasaḥ | [RRS, 12 99.2]
syād rasena samāyukto gandhakaḥ sumanoharaḥ | [RRS, 12 100.1]
hiyāvallitriguṇito nirguṇḍīrasamarditaḥ | [RRS, 12 100.2]
saptavārāṇi tad yojyam ārdrakasvarasena tu | [RRS, 12 101.1]
saṃtatādijvaraṃ hanyāccāturthikagajāṃkuśaḥ | [RRS, 12 101.2]
tāpyatālakajepālavatsanābhamanaḥśilāḥ | [RRS, 12 102.1]
tāmragandhakasūtaṃ ca musalīrasamarditaḥ | [RRS, 12 102.2]
mṛtyuṃjaya iti khyātaḥ kukkuṭīpuṭapācitaḥ | [RRS, 12 102.3]
valladvayaṃ prayuñjīta yatheṣṭaṃ dadhibhojanam | [RRS, 12 103.1]
navajvaraṃ saṃnipātaṃ hanyādeṣa mahārasaḥ | [RRS, 12 103.2]
śuddhaṃ sūtaṃ viṣaṃ gandhaṃ maricaṃ ṭaṅkaṇaṃ kaṇām | [RRS, 12 104.1]
mardayed dhūrtajadrāvair dinam ekaṃ tu śoṣayet | [RRS, 12 104.2]
pañcavaktro raso nāma dviguñjaḥ saṃnipātajit | [RRS, 12 105.1]
arkamūlakaṣāyaṃ ca satryūṣam anupāyayet | [RRS, 12 105.2]
dadhyodanaṃ hitaṃ tatra jalayogaṃ ca kārayet | [RRS, 12 105.3]
rasagandhakatulyāṃśaṃ dhattūraphalajadravaiḥ | [RRS, 12 106.1]
mardayed dinamekaṃ tu tattulyaṃ trikaṭu kṣipet | [RRS, 12 106.2]
unmattākhyo raso nāmnā nasye syātsaṃnipātajit | [RRS, 12 106.3]
nistvagjepālajaṃ bījaṃ daśaniṣkaṃ pracūrṇayet | [RRS, 12 107.1]
maricaṃ pippalīṃ sūtaṃ pratiniṣkaṃ vimiśrayet | [RRS, 12 107.2]
bhāvyaṃ jambīrajairdrāvaiḥ saptāhaṃ tat prayatnataḥ | [RRS, 12 108.1]
saṃnipātaṃ nihantyāśu añjane yaḥ śivaḥ smṛtaḥ | [RRS, 12 108.2]
madanaphalaṃ viḍalavaṇaṃ sarṣapāḥ pratiniṣkadvayam | [RRS, 12 109.1]
cūrṇayitvā triphalākvāthena saṭaṅkaṇaṃ pibet | [RRS, 12 109.2]
kuṣṭhe jvare kāmalāyāṃ kaṇṭharoge hy ajīrṇake | [RRS, 12 110.1]
nasye ca girikarṇyutthabījaikaṃ śītavāriṇā | [RRS, 12 110.2]
pratyekaṃ rasagandhayor dvipalayoḥ kṛtvā maṣīṃ śuddhayor ramyāṃ mlecchalulāyalocanamanodhātrīprakuñcatrayam | [RRS, 12 111.1]
pathyāyā badaratrikaṃ trikaṭu ṣaṭśāṇaṃ vacā dharmiṇī vellāmbhodharapattrakadviradakiñjalkāśvagandhāhvayam | [RRS, 12 111.2]
piṣṭvaitat samasāram akhilaṃ karṣonmitaṃ nyasya tat pronmardyārdhakarañjakāmṛtayutaṃ sāgastikatryūṣaṇaiḥ | [RRS, 12 112.1]
bhūdhātrīvijayāsaritpatiphalaṃ jvālāmukhīmārkavaiḥ pratyekaṃ vidadhīta niścalamatiḥ sapta kramād bhāvanāḥ | [RRS, 12 112.2]
pittairatho pañca vidhāya pañcabhiḥ karañjapattrāmṛtadhūpanaṃ tataḥ | [RRS, 12 113.1]
dattvārdrakasya svarasena taṇḍulākṛtiṃ vidadhyādguṭikāṃ bhiṣagvaraḥ | [RRS, 12 113.2]
deyaikā saṃnipāte pratihataviṣaye mohanetraprasuptyoḥ syādgulme sājamodā pavanavikṛtiṣu tryūṣaṇena grahaṇyām | [RRS, 12 114.1]
dātavyā jīrakeṇa dvipaturaganṛṇāṃ prāṇasaṃrakṣaṇāya kāyāmbhodhir etaṃ rasakasamarasaṃ vaidyanātho'bhyadhatta | [RRS, 12 114.2]
gandhakābhrasamaḥ sūto vārāhīrasamarditaḥ | [RRS, 12 115.1]
pācito vālukāyantre triphalāvyoṣacitrakaiḥ | [RRS, 12 115.2]
trikṣāraṃ pañcalavaṇahiṅgugugguludīpyakaiḥ | [RRS, 12 116.1]
sajīrakaiḥ sendrayavaiḥ pṛthagrasasamairyutaḥ | [RRS, 12 116.2]
māṣamātro'nupānena dvipalasyoṣṇavāriṇaḥ | [RRS, 12 117.1]
abhinyāsānalabhraṃśagrahaṇīpāṇḍugulminām | [RRS, 12 117.2]
kuryātprāṇaparitrāṇamataḥ prāṇeśvaraḥ smṛtaḥ | [RRS, 12 118.1]
vyādhivṛddhau prayogo'sya dvau vārau vaidyasaṃmataḥ | [RRS, 12 118.2]
rasāyovyoṣakaṅkuṣṭhaśilātālābhrahiṅgulān | [RRS, 12 119.1]
kumbhyagnibhṛṅgamārītaṇḍulīyakamākṣikān | [RRS, 12 119.2]
hastiśuṇḍīyutāṃs tulyāṃs tadardhaśivagandhakān | [RRS, 12 120.1]
tryaham ārdrāmbunā piṣṭvā kūpīsthaṃ vālukāgninā | [RRS, 12 120.2]
jayājambīranirguṇḍīcāṅgerīvāri nikṣipet | [RRS, 12 121.1]
paktvā caturdaśāhāni piṣṭvārdrāktaṃ viśoṣayet | [RRS, 12 121.2]
mṛtasaṃjīvanākhyo'yaṃ raso vallamito 'śitaḥ | [RRS, 12 122.1]
drāg jayedauṣadhaṃ saṃnipātādīn sakalān gadān | [RRS, 12 122.2]
rasabhāgo bhavedeko gandhako dviguṇo mataḥ | [RRS, 12 123.1]
viṣatālakakaṅkuṣṭhaśilāhiṅgulalohakam | [RRS, 12 123.2]
vahnitrikaṭubhṛṅgāhvahemamākṣikamabhrakam | [RRS, 12 124.1]
hastiśuṇḍī viṣaṃ kumbhī taṇḍulīyakatāmrakau | [RRS, 12 124.2]
eṣāṃ pratyekamekaikaṃ bhāgamādāya cūrṇayet | [RRS, 12 125.1]
ārdrakasya draveṇaiva mardayecca dinatrayam | [RRS, 12 125.2]
jambīrasya raso grāhyaḥ palatrayaparīkṣitaḥ | [RRS, 12 126.1]
triphalāyāśca nirguṇḍyāḥ pratyekaṃ ca palatrayam | [RRS, 12 126.2]
rasasya palamātraṃ tu cāṅgeryāḥ parikīrtitam | [RRS, 12 127.1]
kācakūpyāṃ vinikṣipya yantre kṣiptvā prayatnavān | [RRS, 12 127.2]
uddhṛtyārdrakaniryāsair mardayitvā viśoṣayet | [RRS, 12 128.1]
mṛtasaṃjīvano nāma raso'yaṃvidito bhuvi | [RRS, 12 128.2]
guñjādvayaṃ dadītāsya saṃnipātāpanuttaye | [RRS, 12 128.3]
vaṅgaṃ nāgaṃ ca sūtaṃ ca nepālaṃ gandhakaṃ tathā | [RRS, 12 129.1]
śulbaṃ viṣaṃ samāṃśena rasenārdreṇa mardayet | [RRS, 12 129.2]
punar mardyeta nirguṇḍyāś cāṅgeryā rasamarditaḥ | [RRS, 12 130.1]
vallaprayogeṇa raso'yaṃ saṃnipātanut | [RRS, 12 130.2]
gandhakaṃ ca rasaṃ śuddhaṃ pratyekaṃ karṣasammitam | [RRS, 12 131.1]
ekatra kajjalīṃ kṛtvā tataḥ kurvīta golakam | [RRS, 12 131.2]
navabhāṇḍe vinikṣipya tāmrapātreṇa gopayet | [RRS, 12 132.1]
dṛḍhaṃ nirudhya tat pātramagnāvāropayet tataḥ | [RRS, 12 132.2]
vrīhisphuṭanamātreṇa svāṅgaśītaṃ samuddharet | [RRS, 12 133.1]
navajvare prayuñjīta rasaṃ parpaṭikāhvayam | [RRS, 12 133.2]
ārdrakasya rasenaiva trivallaṃ tridinaṃ bhiṣak | [RRS, 12 134.1]
jvaritaṃ chādayedgāḍhaṃ yāvatsvedaḥ samudbhavet | [RRS, 12 134.2]
takrabhaktaṃ bhavetpathyaṃ jvaramuktasya dehinaḥ | [RRS, 12 135.1]
navajvarārir ityeṣa rasaḥ paramadurlabhaḥ | [RRS, 12 135.2]
vātajvare viśeṣeṇa rasaḥ sādhāraṇo mataḥ | [RRS, 12 135.3]
ṭaṅkaṇaṃ rasagandhau ca maricāni samāṃśakam | [RRS, 12 136.1]
sarvaṃ jambīranīreṇa dināni trīṇi mardayet | [RRS, 12 136.2]
saṃśoṣya śarkarāyuktaṃ matsyapittena bhāvayet | [RRS, 12 137.1]
bhāvitaṃ tadrasaṃ siddham ārdrakasvarasaistryaham | [RRS, 12 137.2]
vallaṃ vāratrayaṃ deyaṃ pānārthaṃ vāri śītalam | [RRS, 12 138.1]
takrabhaktaṃ bhavetpathyaṃ vṛntākaphalasaṃyutam | [RRS, 12 138.2]
sarvān navajvarān hanti raso'yaṃ jalamañjarī | [RRS, 12 138.3]
kāntasya kaṇṭavedhyānāṃ pātrāṇāṃ bhasma kārayet | [RRS, 12 139.1]
tatsamaśca raso gandhaṣṭaṅkaṇo nimbavāriṇā | [RRS, 12 139.2]
tataḥ saṃpeṣya tatkalkaṃ mardayettridinaṃ punaḥ | [RRS, 12 139.3]
rasatulyena matsyasya pittena paribhāvayet | [RRS, 12 140.1]
siddhaḥ kāntaraso hy eṣa prayojyo 'bhinavajvare | [RRS, 12 140.2]
śṛṅgaverānupānena mātrayā bhiṣaguttamaiḥ | [RRS, 12 140.3]
rasagandhau tathā vaṅgam abhrakaṃ samabhāgataḥ | [RRS, 12 141.1]
melayitvātha vaṅgena samaṃ sūtaṃ vimardayet | [RRS, 12 141.2]
tatraikīkṛtya gandhābhre peṣyaṃ jambīravāriṇā | [RRS, 12 142.1]
sāmānyaṃ puṭam ādadyāt saptadhā sādhitaṃ rasam | [RRS, 12 142.2]
kumāryā citrakeṇāpi bhāvayitvātha saptadhā | [RRS, 12 143.1]
guḍena jīrakeṇāpi jvare jīrṇe prayojayet | [RRS, 12 143.2]
kāse śvāse kumāryā ca triphalākvāthayogataḥ | [RRS, 12 144.1]
unmādaṃ ca dhanurvātam amṛtākvāthayogataḥ | [RRS, 12 144.2]
ityevaṃ rogatāpaghno rasaś candrodayābhidhaḥ | [RRS, 12 144.3]
nāgaṃ vaṅgaṃ rasaṃ tāmraṃ gandhakaṃ ṭaṅkaṇaṃ tathā | [RRS, 12 145.1]
viṣaṃ ca nepālaṃ haritālaṃ samaṃ tathā | [RRS, 12 145.2]
vaṭakṣīreṇa saṃmardya sarvaṃ kuryāttu golakam | [RRS, 12 146.1]
taṃ golakaṃ bhāṇḍamadhye pācayeddīpavahninā | [RRS, 12 146.2]
taṃ golaṃ śītalaṃ kṛtvā bhṛṅgarājena mardayet | [RRS, 12 147.1]
ārdrakasya rasenāpi mardayecca punaḥ punaḥ | [RRS, 12 147.2]
caṇapramāṇavaṭakān rasenārdrasya dāpayet | [RRS, 12 148.1]
guñjādvayapramāṇena jvaraṃ jīrṇaṃ haratyasau | [RRS, 12 148.2]
haraśca gandhakaṃ caiva kunaṭī ca samaṃ samam | [RRS, 12 149.1]
mardyaṃ karkoṭikāyāśca rasena viniyojayet | [RRS, 12 149.2]
navajvaramurāriḥ syādvallaṃ śarkarayā saha | [RRS, 12 150.1]
taṇḍulīyarasenānupānaṃ śarkarayāpi vā | [RRS, 12 150.2]
guñjādvayapramāṇena jvarānhanti navānhaṭhāt | [RRS, 12 150.3]
{RRS, 13}
kaṭvamlatīkṣṇalavaṇoṣṇavidāhirūkṣaiḥ pittaṃ praduṣṭam aśanair atisevitais taiḥ | [RRS, 13 1.1]
saṃdūṣya raktam amunobhayamārgavarti niryātyasṛksthalayakṛtplihato 'timātram | [RRS, 13 1.2]
pāradaṃ hiṅgulukaṃ ca ūrdhvayantreṇa melayet | [RRS, 13 2.1]
kukkuṭāṇḍarasaṃ bhāgaṃ ṭaṅkaṇakṣāram eva ca | [RRS, 13 2.2]
gandhakasya tathā bhāgaṃ ghṛtena parimardayet | [RRS, 13 3.1]
siddhaṃ rasaṃ samādāya jīratoyena dāpayet | [RRS, 13 3.2]
dināni trīṇi māṣaṃ ca grahaṇīraktadoṣajit | [RRS, 13 4.1]
jvaradāhavināśaṃ ca raktapittavināśanam | [RRS, 13 4.2]
pratyekaṃ tolamānena sūtakaṃ tāmrabhasmakam | [RRS, 13 5.1]
dināni trīṇi guṭikāṃ kṛtvā cāgnau vinikṣipet | [RRS, 13 5.2]
tataḥ śuṣkaṃ samādāya punareva ca mardayet | [RRS, 13 6.1]
samastaiḥ samagandhaiśca kṛtvā kajjalikāṃ ca taiḥ | [RRS, 13 6.2]
mustādāḍimadūrvābhiḥ ketakīstanavāribhiḥ | [RRS, 13 7.1]
sahadevyāḥ kumāryāśca parpaṭasyāpi vāriṇā | [RRS, 13 7.2]
rāmaśītalikātoyaiḥ śatāvaryā rasena ca | [RRS, 13 8.1]
bhāvayitvā prayatnena divase divase pṛthak | [RRS, 13 8.2]
tiktaṃ guḍūcikāsattvaṃ parpaṭīśīramāgadhīḥ | [RRS, 13 9.1]
śṛṅgāṭaṃ sārivā caiṣāṃ samānaṃ sūkṣmacūrṇakam | [RRS, 13 9.2]
drākṣādikakaṣāyeṇa saptadhā paribhāvayet | [RRS, 13 10.1]
tataḥ potāśrayaṃ kṣiptvā vaṭyaḥ kāryāścaṇopamāḥ | [RRS, 13 10.2]
ayaṃ candrakalānāmā rasendraḥ parikīrtitaḥ | [RRS, 13 11.1]
sarvapittagadadhvaṃsī vātapittagadāpahaḥ | [RRS, 13 11.2]
antarbāhyamahādāhavidhvaṃsanamahākṣamaḥ | [RRS, 13 12.1]
grīṣmakāle śaratkāle viśeṣeṇa praśasyate | [RRS, 13 12.2]
kurute nāgnimāndyaṃ ca mahātāpajvaraṃ haret | [RRS, 13 13.1]
śramaṃ mūrchāṃ haratyāśu strīṇāṃ raktamahāsravam | [RRS, 13 13.2]
ūrdhvādho raktapittaṃ ca raktavāntiṃ viśeṣataḥ | [RRS, 13 14.1]
mūtrakṛcchrāṇi sarvāṇi nāśayennātra saṃśayaḥ | [RRS, 13 14.2]
paṭolamāyasaṃ cūrṇaṃ sūtendraṃ samacāritam | [RRS, 13 15.1]
lohārivargasaṃghṛṣṭaṃ raktapittaharaṃ param | [RRS, 13 15.2]
vṛṣādalānāṃ svarasasya karṣaṃ rasendraguñjāmadhuśarkarāyutam | [RRS, 13 16.1]
lihanprabhāte manujo nihanyād duḥkhākaraṃ dāruṇaraktapittam | [RRS, 13 16.2]
sapaṭolakahiṅgūlaḥ sakṣaudro raktapittanut | [RRS, 13 17]
navanītaṃ sitā lājā drākṣayā saha bhakṣayet | [RRS, 13 18]
mastake ca ghṛtaṃ dadyādraktapittaharaṃ param | [RRS, 13 19]
drākṣāvāsāyutaṃ kvāthaṃ śarkarābhāvitaṃ pibet | [RRS, 13 20]
vāsārasaṃ sitākṣaudrairlājānvā śarkarāsamān | [RRS, 13 21.1]
bhakṣayan raktapittārtas tṛṣṇādāhajvaraṃ jayet | [RRS, 13 21.2]
dhātrīcūrṇaṃ sitāyuktaṃ bhakṣayedraktapittanut | [RRS, 13 22]
doṣāḥ śoṣamano'bhitāpakupitāḥ kurvanti kāsaṃ tataḥ pītaṃ pūtikaphaṃ pratīpanayanaḥ pūyopamaṃ ṣṭhīvati | [RRS, 13 23.1]
śītoṣṇecchur akāraṇena bahubhuk snigdhaprasannānanaḥ pārśvārtyalpabalakṣayākṛtir api prādurbhavatyanyathā | [RRS, 13 23.2]
sārkatīkṣṇābhrako 'gastyakāsamardavarārasaiḥ | [RRS, 13 24.1]
mardito vetasāmlena piṇḍitaḥ kāsanāśanaḥ | [RRS, 13 24.2]
tāre piṣṭaśilāṃ kṣiptvā haritālāccaturguṇām | [RRS, 13 25.1]
vāsāgokṣurasārābhyāṃ mardayet praharadvayam | [RRS, 13 25.2]
prasvinno vālukāyantre guñjādvitayasaṃmitaḥ | [RRS, 13 26.1]
kāsaṃ trikaṭunirguṇḍīmūlacūrṇayuto haret | [RRS, 13 26.2]
bhūnāgābhrakayoḥ sattvaṃ kāntahemābhrarūpyakam | [RRS, 13 27.1]
muktāphalāni ratnāni tāpyaṃ vaikrāntameva ca | [RRS, 13 27.2]
bhasmīkṛtamidaṃ sarvaṃ pṛthaṅ māṣamitaṃ matam | [RRS, 13 28.1]
niṣkamātramitaṃ śuddhaṃ rājāvartarajastathā | [RRS, 13 28.2]
etatsarvaṃ samaṃ yojyaṃ mardayitvāmlavetasaiḥ | [RRS, 13 29.1]
ruddhvā mūṣodare koṣṭhyāṃ dhamedākāśadarśanam | [RRS, 13 29.2]
śatavāraṃ dhamedevaṃ mardayitvāmlavetasaiḥ | [RRS, 13 30.1]
tataḥ saṃcūrṇite cāsminmuktābhasma dviśāṇakam | [RRS, 13 30.2]
maricaṃ pañca śāṇeyaṃ kṣiptvā saṃmardya yatnataḥ | [RRS, 13 31.1]
ramye karaṇḍake kṣiptvā sthāpayet tadanantaram | [RRS, 13 31.2]
so 'yaṃ ratnakaraṇḍako rasavaro madhvājyasaṃkrāmaṇo hanyācchvāsagadaṃ jvaraṃ grahaṇikāṃ kāsaṃ ca hidhmāmayam | [RRS, 13 32.1]
śūlaṃ śoṣamahodaraṃ bahuvidhaṃ kuṣṭhaṃ ca hanyād gadān balyo vṛṣyakaraḥ pradīpanatamaḥ svasthocito vegavān | [RRS, 13 32.2]
śuddhasūtasya bhāgaikaṃ bhāgaikaṃ śuddhagandhakam | [RRS, 13 33.1]
bhāgatrayaṃ mṛtaṃ tāmraṃ maricaṃ pañcabhāgikam | [RRS, 13 33.2]
mṛtābhrasya caturbhāgaṃ bhāgamekaṃ viṣaṃ kṣipet | [RRS, 13 34.1]
bhūtāṅkuśasya bhāgaikaṃ sarvaṃ cāmlena mardayet | [RRS, 13 34.2]
yāmaṃ bhūtāṅkuśo nāma māṣaikaṃ vātakāsajit | [RRS, 13 35.1]
anupānaṃ lihetkṣaudrairvibhītakaphalatvacaḥ | [RRS, 13 35.2]
pittakāsāruciśvāsakṣayakāsāṃśca nāśayet | [RRS, 13 35.3]
rasabhasma viṣaṃ tulyaṃ gandhakaṃ dviguṇaṃ matam | [RRS, 13 36.1]
bolatālakavāhlīkakarkoṭīmākṣikaṃ niśā | [RRS, 13 36.2]
kaṇṭakārī yavakṣāralāṅgalīkṣārasaindhavam | [RRS, 13 37.1]
madhūkasāraṃ saṃcūrṇya saptāhaṃ cārdrakadravaiḥ | [RRS, 13 37.2]
guṭikāṃ badarākārāṃ śleṣmakāsāpanuttaye | [RRS, 13 38.1]
bhakṣayed bolabaddho 'yaṃ rasaḥ saśvāsapāṇḍujit | [RRS, 13 38.2]
rasagandhakapippalyo harītakyakṣavāsakam | [RRS, 13 39.1]
ṣaḍuttaraguṇaṃ cūrṇaṃ babbulakvāthabhāvitam | [RRS, 13 39.2]
ekaviṃśativārāṇi śoṣayitvā vicūrṇayet | [RRS, 13 40.1]
bhakṣayenmadhunā hanti kāsam agniraso hy ayam | [RRS, 13 40.2]
trikaṭu triphalā cailā jātīphalalavaṃgakam | [RRS, 13 41.1]
eteṣāṃ samabhāgānāṃ samaḥ pūrvaraso bhavet | [RRS, 13 41.2]
sampūryāloḍayet kṣaudre bhakṣyo niṣkadvayaṃ dvayam | [RRS, 13 42.1]
svayam agniraso nāmnā kṣayakāsanikṛntanaḥ | [RRS, 13 42.2]
bhṛṅgarājasya pattrāṇi madhunā cūrṇitāni hi | [RRS, 13 43.1]
golakaṃ dhārayedvaktre kāsaviṣṭambhaśāntaye | [RRS, 13 43.2]
arkairaṇḍasya pattrāṇāṃ rasaṃ pītvā ca kāsajit | [RRS, 13 44]
dantīmūlasya dhūmaṃ vā nirguṇḍyā vā pibejjayet | [RRS, 13 45]
indravāruṇikāmūlaṃ bhṛṅgīkṛṣṇātilaiḥ saha | [RRS, 13 46.1]
bhakṣayet kṣayakāsārto niṣkamātraṃ praśāntaye | [RRS, 13 46.2]
śleṣmoparuddhamanaḥ pavano 'tiduṣṭaḥ saṃdūṣayannanu jalānnavahāś ca nāḍīḥ | [RRS, 13 47.1]
āmāśayodbhavam imaṃ vidadhāty urasthaḥ śvāsaṃ ca vakragamano hi śarīrabhājām | [RRS, 13 47.2]
indravāruṇikāmūlaṃ devadāru kaṭutrayam | [RRS, 13 48.1]
śarkarāsahitaṃ khāded ūrdhvaśvāsapraśāntaye | [RRS, 13 48.2]
sūtārdhaṃ gandhakaṃ mardyaṃ yāmaikaṃ kanyakādravaiḥ | [RRS, 13 49.1]
dvayoḥ samaṃ tāmrapattraṃ pūrvakalkena melayet | [RRS, 13 49.2]
dinaikaṃ haṇḍikāyantre pakvamādāya cūrṇayet | [RRS, 13 50.1]
sūryāvartaraso hy eṣa dviguñjaḥ śvāsajit bhavet | [RRS, 13 50.2]
sūtaḥ ṣoḍaśa tatsamo dinakarastasyārdhabhāgo baliḥ sindhustasya samaḥ susūkṣmamṛditaḥ ṣaṭ pippalī cūrṇitaḥ | [RRS, 13 51.1]
jambīrasvarasena marditam idaṃ taptaṃ supakvaṃ bhavet kāsaśvāsasagulmaśūlajaṭharaṃ pāṇḍuṃ lihannāśayet | [RRS, 13 51.2]
sādhāraṇaṃ tu vaṭakaṃ vakṣyāmi śṛṇu tattvataḥ | [RRS, 13 52.1]
pāradaṃ gandhakaṃ caiva palamekaṃ pṛthak pṛthak | [RRS, 13 52.2]
palatrayaṃ trikaṭukaṃ vaṅgam ekapalaṃ kṣipet | [RRS, 13 53.1]
sarvam ekatra saṃyojya dināni trīṇi mardayet | [RRS, 13 53.2]
gomūtreṇa tathā trīṇi dināni parimardayet | [RRS, 13 54.1]
akṣapramāṇavaṭakaṃ chāyāśuṣkaṃ tu kārayet | [RRS, 13 54.2]
nityamekaṃ tu vaṭakaṃ dināni triṃśadeva ca | [RRS, 13 55.1]
śvāsakāsajvaraharam agnimāndyārucipraṇut | [RRS, 13 55.2]
rasabhāgo bhavedeko gandhako dviguṇo mataḥ | [RRS, 13 56.1]
tribhāgā pippalī grāhyā caturbhāgā harītakī | [RRS, 13 56.2]
vibhītaḥ pañcabhāgastu vāsā ṣaḍguṇitā bhavet | [RRS, 13 57.1]
bhārṅgīsaptaguṇā grāhyā sarvaṃ cūrṇaṃ prakalpayet | [RRS, 13 57.2]
babbulakvātham ādāya bhāvayed ekaviṃśatiḥ | [RRS, 13 58.1]
vibhītakapramāṇena madhunā guṭikāṃ caret | [RRS, 13 58.2]
ekaikāṃ bhakṣayetprātarvaṭī saptāmṛtābhidhā | [RRS, 13 59.1]
śvāsakāsādikaṃ vyādhiṃ tatkṣaṇānnāśayed iyam | [RRS, 13 59.2]
sūtaṃ śulbaṃ sulohaṃ balim amṛtayutaṃ tritrikaṃ reṇukābdaṃ gaṇḍīraṃ kesarāgniṃ dviguṇaguḍayutaṃ mardayitvā samastam | [RRS, 13 60.1]
kuryāt kolāsthimātrān suruciravaṭakān bhakṣayet prāgdinādau pathyāsīsarvarogān harati ca nitarāṃ nīlakaṇṭhābhidhānaḥ | [RRS, 13 60.2]
tāratāmrarasapiṣṭikā śilā gandhatālasamabhāgikaṃ rasaiḥ | [RRS, 13 61.1]
āṭarūṣasurasārdrasambhavair mardaya prakuru golakaṃ tataḥ | [RRS, 13 61.2]
mṛtsnayā ca pariveṣṭya golakaṃ yāmayugmam atha bhūdhare pacet | [RRS, 13 62.1]
gandhakena kuru tatsamaṃ tataś cāṭarūṣakaṭukair vibhāvayet | [RRS, 13 62.2]
śvāsakāsakarikesarīraso vallayasya parisevayed budhaḥ | [RRS, 13 63]
rasagandhakatāmrābhraṃ kaṇāśuṇṭhyūṣaṇaṃ samam | [RRS, 13 64.1]
bhūtam ekaṃ viṣaṃ caikaṃ sūryaḥ kāsādināśanaḥ | [RRS, 13 64.2]
gandhakaṃ maricaṃ sājyaṃ pibecchvāsakaphāpaham | [RRS, 13 65.1]
śilā hiṅgu viḍaṅgaṃ ca maricaṃ kuṣṭhasaindhavam | [RRS, 13 65.2]
madhvājyābhyāṃ lihet karṣaṃ śvāsakāśakaphāpaham | [RRS, 13 65.3]
vidāhiguruviṣṭambhirūkṣābhiṣyandibhojanaiḥ | [RRS, 13 66.1]
śītapānāśanasthānarajodhūmātapānilaiḥ | [RRS, 13 66.2]
vyāyāmakarmabhārādhvavegāghātāpatarpaṇaiḥ | [RRS, 13 66.3]
hikkā śvāsaśca kāsaśca nṛṇāṃ samupajāyate | [RRS, 13 66.4]
rasagandhakadhānyābhratālatāpyopalaṃ kramāt | [RRS, 13 66.5]
bhāgavṛddhaṃ vacākuṣṭhaharidrākṣāracitrakaiḥ | [RRS, 13 66.6]
sapāṭhā lāṅgalī vyoṣasaindhavākṣaviṣaiḥ samam | [RRS, 13 67.1]
bhāvitaṃ bhṛṅganīreṇa hikkāvaisvaryakāsanut | [RRS, 13 67.2]
pakvatāmre rasaḥ piṣṭo balinā hidhmināṃ hitaḥ | [RRS, 13 68]
cūrṇaṃ pāṭhendravāruṇyorbhāṇḍe dattvātha kunaṭīm | [RRS, 13 69.1]
tatpṛṣṭhe śuddhasūtaṃ ca kunaṭyaṃśaṃ pradāpayet | [RRS, 13 69.2]
sūtārdhaṃ kunaṭīcūrṇaṃ tasyārdhaṃ pūrvamūlikā | [RRS, 13 70.1]
cūrṇaṃ dattvā paceccullyā yāmāṣṭa mṛduvahninā | [RRS, 13 70.2]
śilāpūto raso nāma hanti hikkāṃ triguñjakaḥ | [RRS, 13 70.3]
mṛtasūtaṃ mṛtaṃ tāmraṃ hiṅgu puṣkaramūlakam | [RRS, 13 71.1]
saindhavaṃ gandhakaṃ tālaṃ kaṭukaṃ cūrṇayet samān | [RRS, 13 71.2]
devadālīpunarnavayor nirguṇḍīmeghanādayoḥ | [RRS, 13 72.1]
tiktakoṣātakīdrāvair dinaikaṃ mardayed dṛḍham | [RRS, 13 72.2]
māṣamātraṃ lihet kṣaudraiḥ rasaṃ manthānabhairavam | [RRS, 13 73.1]
kapharogapraśāntyarthaṃ nimbakvāthaṃ pibedanu | [RRS, 13 73.2]
viśvāditrikanirgatadravaniśā kīrapriyotthaṃ dalaṃ nīlagrīvagalālayaṃ surapates tārtīyanetrābhidham | [RRS, 13 74.1]
vidvatpuñjavatī kṛmipratibhaṭaṃ nirguṇḍikāvāriṇā tulyāṃśāś caṇakapramāṇavaṭikāḥ saśvāsakāsaghnikāḥ | [RRS, 13 74.2]
kvāthaṃ rāsnābṛhatyagnibalādugdhaiś ca pāyayet | [RRS, 13 75]
hikvinaṃ pāyayed dhūmaṃ pattraiḥ śikhiniśodbhavaiḥ | [RRS, 13 76]
karṣaikaṃ gandhakaṃ śuddhaṃ ghṛtaiś coṣṇodakaiḥ pibet | [RRS, 13 77.1]
kaphaṃ hantyatha vā kṣaudraiḥ pañcavaktrarasaḥ khalu | [RRS, 13 77.2]
atyuccabhāṣaṇaviṣādhyayanābhighātasaṃdūṣaṇaiḥ prakupitāḥ pavanādayas tu | [RRS, 13 78.1]
srotaḥsu te svaravaheṣu gatāḥ pratiṣṭhāṃ hanyuḥ svaraṃ bhavati cāpi hi ṣaḍvidhaḥ saḥ | [RRS, 13 78.2]
rasaṃ dviguṇagandhena mardayitvā sabhṛṅgakam | [RRS, 13 79.1]
lohapātre ghṛtābhyakte drāvitaṃ badarāgninā | [RRS, 13 79.2]
ūrdhvādho gomayaṃ dattvā kadalyāḥ komale dale | [RRS, 13 80.1]
snigdhayā lohadarvyā ca parpaṭākāratāṃ nayet | [RRS, 13 80.2]
lohapātre vinikṣiptā lohaparpaṭikā bhavet | [RRS, 13 81.1]
tāmrapātre vinikṣiptā tāmraparpaṭikā bhavet | [RRS, 13 81.2]
viṣapādaṃ ca yuñjīta tatsādhyeṣvāmayeṣu ca | [RRS, 13 82.1]
surasāyā jayantyāś ca kanyakāṭarūṣakayoḥ | [RRS, 13 82.2]
triphalāyā muner bhārṅgyā muṇḍyās trikaṭucitrayoḥ | [RRS, 13 83.1]
bhṛṅgarājasya vahneśca pratyahaṃ dravabhāvitam | [RRS, 13 83.2]
ārdrakasya rasenāpi saptadhā bhāvayetpunaḥ | [RRS, 13 84.1]
aṅgāraiḥ svedayed īṣat parpaṭarasam uttamam | [RRS, 13 84.2]
guñjāṣṭakaṃ dadītāsya tāmbūlīpattrasaṃyutam | [RRS, 13 85.1]
pippalīdaśakaiḥ kvāthaṃ nirguṇḍyāś cānupāyayet | [RRS, 13 85.2]
svarabhaṅge kaphe śvāse prayojyaḥ sarvadā rasaḥ | [RRS, 13 85.3]
trikaṇṭakasya mūlāni śuṇṭhīṃ saṃkṣudya nikṣipet | [RRS, 13 86.1]
ajākṣīre sanīrārdhaṃ yāvatkṣīraṃ vipācayet | [RRS, 13 86.2]
tatkṣīraṃ pāyayedrātrau sakaṇaṃ bhojane 'pi ca | [RRS, 13 87.1]
kūṣmāṇḍaṃ varjayecciñcāṃ vṛntākaṃ karkaṭīm api | [RRS, 13 87.2]
āranālaṃ ca tailaṃ ca saṃsargaṃ ca vivarjayet | [RRS, 13 88.1]
māsatrayaṃ ca seveta kāsaśvāsanivṛttaye | [RRS, 13 88.2]
sajīrahiṅgukavyoṣaiḥ śamayed grahaṇīṃ rasaḥ | [RRS, 13 89.1]
daśamūlāmbhasā vātajvaraṃ trikaṭunā kapham | [RRS, 13 89.2]
jvaraṃ madhukasāreṇa pañcakolena sarvajam | [RRS, 13 90.1]
yakṣmāṇaṃ madhupippalyā gomūtreṇa gudāṅkurān | [RRS, 13 90.2]
śūlam eraṇḍatailena pāṇḍuśophaṃ sagugguluḥ | [RRS, 13 91.1]
kuṣṭhāni bhṛṅgabhallātavākucī pañcanimbakaiḥ | [RRS, 13 91.2]
dhattūrabījasaṃyogānmehonmādavināśinī | [RRS, 13 92.1]
apasmāraṃ nihantyāśu vyoṣanimbudalaiḥ saha | [RRS, 13 92.2]
stanaṃdhayaśiśūnāṃ tu raso'yaṃ nitarāṃ hitaḥ | [RRS, 13 93.1]
pathyākṣacūrṇādivaśād vyādhīṃś cānyān sudustarān | [RRS, 13 93.2]
sajātīphalaśītodaṃ yojayetparpaṭīrasam | [RRS, 13 94.1]
pittājīrṇe śiraś cāsya śītatoyena secayet | [RRS, 13 94.2]
nasyaṃ niṣṭhīvanaṃ dhūmaṃ tīkṣṇaṃ vamanarecanam | [RRS, 13 95.1]
annaṃ rūkṣālpatīkṣṇoṣṇaṃ kaṭutiktakaṣāyakam | [RRS, 13 95.2]
cirakālasthitaṃ madyaṃ yojayetkapharogiṇe | [RRS, 13 95.3]
{RRS, 14}
agnimāndyaṃ jvaraḥ śaityaṃ vāntiḥ śoṇitapūyayoḥ | [RRS, 14 1.1]
sattvahāniśca daurbalyaṃ rājarogasya lakṣaṇam | [RRS, 14 1.2]
rasasya tulyabhāgena hemabhasma prakalpayet | [RRS, 14 2.1]
tālakaṃ gandhakaṃ tutthaṃ mākṣikaṃ rasakaṃ śilām | [RRS, 14 2.2]
rasasāmyena yuñjīta tutthaṃ bhasmīkṛtaṃ nyaset | [RRS, 14 3.1]
vahnau bhasmīkṛtaṃ cetthaṃ mayūrakasututthakam | [RRS, 14 3.2]
kiṃciṭ ṭaṅkaṇakaṃ dattvā mārjārasya viśā yutam | [RRS, 14 4.1]
prathamaṃ puṭayed dadhnā dvitīyaṃ madhunā saha | [RRS, 14 4.2]
tālakaṃ śodhayedagre kūṣmāṇḍakṣārapācanāt | [RRS, 14 5.1]
taile pacettataḥ samyak cūrṇe vā pariśodhayet | [RRS, 14 5.2]
gandhakaṃ śodhayeddugdhe rasakaṃ naravāriṇā | [RRS, 14 6.1]
mākṣikaṃ sindhusaṃyuktaṃ bījapūrarase pacet | [RRS, 14 6.2]
jayantīdravasampiṣṭāṃ śilāṃ tatraiva pācayet | [RRS, 14 7.1]
ekīkṛtya tataḥ sarvam arkakṣīreṇa mardayet | [RRS, 14 7.2]
jayantībhṛṅgarājābhyāṃ vāsāpāṭhākṛśānubhiḥ | [RRS, 14 8.1]
agastilāṅgalībhyāṃ ca pratyekaṃ divasaṃ śanaiḥ | [RRS, 14 8.2]
tatastu golakaṃ baddhvā pacetpūrvavadāhṛtaḥ | [RRS, 14 9.1]
cūrṇayitvā tataḥ samyag bhāvayedārdrakāmbunā | [RRS, 14 9.2]
saptadhā vyoṣaniryāsai rasaḥ kanakasundaraḥ | [RRS, 14 10.1]
guñjādvayaṃ trayaṃ vāsya rājayakṣmāpanuttaye | [RRS, 14 10.2]
madhunā pippalībhiśca maricairvā ghṛtānvitaiḥ | [RRS, 14 11.1]
lehayedrogiṇaṃ vaidyo balāvasthāviśeṣavit | [RRS, 14 11.2]
jayapālarajobhirvā śuṇṭhyā gavyaghṛtāktayā | [RRS, 14 12.1]
dadīta śūline prājño gulmine ca viśeṣataḥ | [RRS, 14 12.2]
kādivarjyaṃ caretpathyaṃ hṛdyaṃ balyaṃ ca pūrvavat | [RRS, 14 13.1]
sannipāte dadītainamārdrakadravasaṃyutam | [RRS, 14 13.2]
guḍūcītriphalākvāthaiḥ saṃskṛto guggulurvaraḥ | [RRS, 14 13.3]
rasabhasma trayo bhāgā bhāgaikaṃ hemabhasmakam | [RRS, 14 14.1]
mṛtatāmrasya bhāgaikaṃ śilāgandhakatālakam | [RRS, 14 14.2]
pratibhāgadvayaṃ śuddhamekīkṛtya vicūrṇayet | [RRS, 14 15.1]
varāṭānpūrayettena ajākṣīreṇa ṭaṅkaṇam | [RRS, 14 15.2]
piṣṭvā tena mukhaṃ ruddhvā mṛdbhāṇḍe tannirodhayet | [RRS, 14 16.1]
śuddhaṃ gajapuṭe pacyāccūrṇayetsvāṅgaśītalam | [RRS, 14 16.2]
raso rājamṛgāṅko'yaṃ caturguñjaḥ kṣayāpahaḥ | [RRS, 14 17.1]
daśapippalikākṣaudrairmaricaikonaviṃśatiḥ | [RRS, 14 17.2]
saghṛtairdāpayedvaidyo rogarājapraśāntaye | [RRS, 14 17.3]
śaṅkhasya valayānniṣkaṃ caturniṣkaṃ varāṭakam | [RRS, 14 18.1]
niṣkārdhaṃ nīlatutthasya sarvatulyaṃ tu gandhakam | [RRS, 14 18.2]
gandhatulyaṃ mṛtaṃ nāgaṃ nāgatulyaṃ mṛtaṃ rasam | [RRS, 14 19.1]
ṭaṅkaṇaṃ rasatulyaṃ syānmardyaṃ pācyaṃ mṛgāṅkavat | [RRS, 14 19.2]
rājayakṣmaharaḥ so'yaṃ nāmnā śaṅkheśvaro mataḥ | [RRS, 14 19.3]
śaṅkhanābhiṃ gavāṃ kṣīraiḥ peṣayenniṣkaṣoḍaśa | [RRS, 14 20.1]
tena mūṣā prakartavyā tanmadhye bhasmasūtakam | [RRS, 14 20.2]
niṣkārdhaṃ gandhakāttrīṇi cūrṇīkṛtya vinikṣipet | [RRS, 14 21.1]
ruddhvā tadveṣṭayedvastre mṛttikāṃ lepayedbahiḥ | [RRS, 14 21.2]
śoṣyaṃ gajapuṭe pacyānmūṣayā saha cūrṇayet | [RRS, 14 22.1]
guñjaikamanupānena kṣayaṃ hanti mṛgāṅkavat | [RRS, 14 22.2]
dviniṣkaṃ bhasma sūtasya niṣkaikaṃ svarṇabhasmakam | [RRS, 14 23.1]
śuddhagandhakaniṣkau dvau cūrṇayitvā citrakadravaiḥ | [RRS, 14 23.2]
dviyāmānte viśoṣyātha tena pūryā varāṭikāḥ | [RRS, 14 24.1]
varāṭānmṛṇmaye bhāṇḍe ruddhvā gajapuṭe pacet | [RRS, 14 24.2]
svāṅgaśītaṃ vicūrṇyātha poṭalīṃ hemagarbhitām | [RRS, 14 25.1]
mṛgāṅkavaccaturguñjaṃ bhakṣitaṃ rājayakṣmanut | [RRS, 14 25.2]
svayamagnirasaṃ khādettriniṣkaṃ rājayakṣmanut | [RRS, 14 26]
bhasmasūtābhralohānāṃ śilājatuviṣaṃ samam | [RRS, 14 27.1]
guḍūcītriphalākvāthaiḥ saṃskṛtaṃ gugguluṃ tathā | [RRS, 14 27.2]
mṛtaṃ nepālatāmraṃ ca sūtasthāne niyojayet | [RRS, 14 28.1]
ekīkṛtya dviguñjaṃ tadbhakṣayedrājayakṣmanut | [RRS, 14 28.2]
pañcāmṛtaraso nāma hyanupānaṃ ca pūrvavat | [RRS, 14 29]
haretkṣīrājagandhābhyāṃ jayantī vā kṣayāpahā | [RRS, 14 30]
tulyaṃ pāradagandhakaṃ trikaṭukaṃ tābhyāṃ rajaḥ kambujaṃ taistulyaṃ ca bhavetkapardabhasitaṃ syātpāradāṭṭaṅkaṇam | [RRS, 14 31.1]
pādāṃśaṃ sakalaiḥ samānamaricaṃ lihyātkramātsājyakaṃ yāvanniṣkamitaṃ bhavetpratidinaṃ māsātkṣayaḥ śāmyati | [RRS, 14 31.2]
rasasya bhasmanā hema pādāṃśena prakalpayet | [RRS, 14 32.1]
gandhakaṃ dviguṇaṃ dattvā mardayeccitrakāmbunā | [RRS, 14 32.2]
carācarāsye sampūrya ṭaṅkaṇena nirudhya ca | [RRS, 14 33.1]
bhāṇḍe cūrṇapralipte'tha kṣiptvā rundhīta mṛtsnayā | [RRS, 14 33.2]
śoṣayitvā puṭedgarte'ratnimātre 'parāhṇake | [RRS, 14 34.1]
svāṅgaśītalam uddhṛtya cūrṇayitvātha vinyaset | [RRS, 14 34.2]
eṣa lokeśvaro nāma puṣṭivīryavivardhanaḥ | [RRS, 14 35.1]
guñjācatuṣṭayaṃ sājyaṃ maricaiśca samanvitam | [RRS, 14 35.2]
khādetparamayā bhaktyā lokeśe sarvadarśinī | [RRS, 14 36.1]
aṅgakārśye'gnimāndye ca raso'yaṃ kāsahikkayoḥ | [RRS, 14 36.2]
marīcairghṛtasaṃyuktaiḥ pradātavyo dinatrayam | [RRS, 14 37.1]
lavaṇaṃ varjayettatra sājyaṃ sadadhi bhojanam | [RRS, 14 37.2]
ekaviṃśaddinaṃ yāvanmaricaṃ saghṛtaṃ pibet | [RRS, 14 38.1]
pathyaṃ mṛgāṅkavaddeyaṃ śayītottānapādataḥ | [RRS, 14 38.2]
vamane sampravṛtte tu guḍūcīdravamāharet | [RRS, 14 39.1]
madhunā pāyayetsārdhaṃ dagdhavṛntākamāśayet | [RRS, 14 39.2]
snānaṃ śītalatoyena mūrdhni dhārāṃ vinikṣipet | [RRS, 14 40.1]
jāte śleṣmavikāre tu kadalīphalamāharet | [RRS, 14 40.2]
bhṛṣṭvā tanmaricaiḥ sārdhaṃ bhojayecchleṣmanuttaye | [RRS, 14 41.1]
ārdrakaṃ madhumiśraṃ vā guḍārdrakamatho'pi vā | [RRS, 14 41.2]
bhṛṣṭvā kustumbarīmāṣānnistuṣāṃścūrṇayettataḥ | [RRS, 14 42.1]
śarkarāghṛtasammiśrāndadītāruciśāntaye | [RRS, 14 42.2]
bhṛṣṭvā kustumbarīṃ samyag ghṛte śarkarayā pibet | [RRS, 14 43.1]
elāṃ maricasaṃyuktāṃ yāvad vāntiḥ praśāmyati | [RRS, 14 43.2]
ajamodaṃ viḍaṅgaṃ ca piṣṭvā takreṇa pāyayet | [RRS, 14 44.1]
kṛmikopapraśāntyarthaṃ kvāthaṃ vātaghnamustayoḥ | [RRS, 14 44.2]
saṃskṛtya dugdhikāṃ vahnau vireke ca prayojayet | [RRS, 14 45.1]
īṣadbhṛṣṭvā jayācūrṇaṃ madhunā khādayenniśi | [RRS, 14 45.2]
aṅgatode ghṛtenāṅgaṃ mardayitvoṣṇavāriṇā | [RRS, 14 46.1]
snāpayedrogiṇaṃ vaidyo lokanāthaṃ rasaṃ smaran | [RRS, 14 46.2]
śaṃkhasya valayaṃ niṣkaṃ caturniṣkaṃ varāṭikāḥ | [RRS, 14 47.1]
karṣāṃśaṃ nīlatutthaṃ ca tālaṃ gandhāśmaṭaṅkaṇam | [RRS, 14 47.2]
tutthaṃ nāgarasaṃ cārdhaṃ niṣkāṃśaṃ pūrvavatpuṭet | [RRS, 14 48.1]
varāṭacūrṇaṃ maṇḍūrakalpitālepane pacet | [RRS, 14 48.2]
asyārdhamāṣaṃ maricārdhamāṣaṃ tāmbūlavallīrasabhāvitaṃ ca | [RRS, 14 49.1]
tatpatraliptaṃ madhunāvalihyāddhaiyaṅgavīnena ghṛtena vāpi | [RRS, 14 49.2]
nāḍīmārge nirgate cālpamalpaṃ pathyaṃ bhojyaṃ lokanāthopadiṣṭam | [RRS, 14 50.1]
yāme yāme caivam ā maṇḍalāntāt siddhaṃ sadyaḥ śoṣajidvaidyanāthaḥ | [RRS, 14 50.2]
adhyardhaniṣkau rasatutthabhāgau pṛthakpṛthaggandhakaṭaṅkakarṣam | [RRS, 14 51.1]
śaṃkhasya karṣaṃ mṛtatāmrato dvau varāṭikānāṃ nava sampuṭasthān | [RRS, 14 51.2]
paktvā pacedarkadaladravārdrān bhūyo 'rdhabhāgena karīṣakāṇām | [RRS, 14 52.1]
asyārdhapādaṃ maricārdhabhāgaṃ gandhāśmaniṣkaṃ ca ghṛtena lihyāt | [RRS, 14 52.2]
aśnīyātpūrvavatpathyaṃ vāsarāṇyekaviṃśatiḥ | [RRS, 14 53.1]
lokanātharaso nāmnā rogarājanikṛntanaḥ | [RRS, 14 53.2]
ayorajo viṃśatiniṣkamānaṃ vibhāvitaṃ bhṛṅgarasāḍhakena | [RRS, 14 54.1]
dhattūrabhārṅgitriphalārasārdraṃ tulyāṃśatāpyaṃ vipacetpuṭeṣu | [RRS, 14 54.2]
sūtaṃ ca niṣkaṃ samabhāgatutthaṃ gandhopalau dvau caturo varāṭān | [RRS, 14 55.1]
paktvā puṭāgnau samalohacūrṇānpacettathā pūrvarasairvimiśrān | [RRS, 14 55.2]
cūrṇe'sminmaricāḥ sapta tutthaṭaṅkaṇayordaśa | [RRS, 14 56.1]
saṃsṛjet tat pṛthaṅniṣkān prāṇanāthāhvayoditaḥ | [RRS, 14 56.2]
ardhapādo rasādbhakṣyaḥ kevalādrājayakṣmibhiḥ | [RRS, 14 57.1]
śoṣodarārśograhaṇījvaragulmādyupadrutaiḥ | [RRS, 14 57.2]
karṣaṃ kharparasattvasya ṣaṇmāse hemni vidrute | [RRS, 14 58.1]
ṣaṇniṣkasūtaṃ gandhāśmanyaṣṭaniṣke praveśitam | [RRS, 14 58.2]
pravālamuktāphalayoścūrṇaṃ hemasamāṃśayoḥ | [RRS, 14 59.1]
kramād dvitricaturniṣkaṃ mṛtāyaḥ sīsabhāskaram | [RRS, 14 59.2]
cāṅgeryamlena yāmāṃstrīnmarditaṃ cūrṇitaṃ pṛthak | [RRS, 14 60.1]
dvau niṣkau nīlavaṭakavyomāyaskāntatālakāt | [RRS, 14 60.2]
aṅkollakaṅguṇībījatutthebhyaś caturaḥ pṛthak | [RRS, 14 61.1]
aṣṭau ca ṭaṃkaṇakṣārādvarāṭānāṃ ca viṃśatiḥ | [RRS, 14 61.2]
mahājambīranīrasya prasthadvandvena peṣayet | [RRS, 14 62.1]
etadaṣṭaśarāvasthaṃ śuddhaṃ khāryāstuṣasya ca | [RRS, 14 62.2]
karīṣabhāre ca pacedatha māṣadvayaṃ tataḥ | [RRS, 14 63.1]
etāvadgandhakātpādaṃ maricādbhāvitādapi | [RRS, 14 63.2]
madhunāloḍitaṃ lihyāttāmbūlīpatralepitam | [RRS, 14 64.1]
gate'sya ghaṭikāmātre pratiyāmaṃ ca pathyabhuk | [RRS, 14 64.2]
no ceduddīpito vahniḥ kṣaṇāddhātūnpacatyataḥ | [RRS, 14 65.1]
dinamekaṃ niṣevyainaṃ tyājyānyāmaṇḍalaṃ tyajet | [RRS, 14 65.2]
tataḥ paraṃ yatheṣṭāśī dvādaśābdaṃ sukhī bhavet | [RRS, 14 66.1]
ekamekaṃ dinaṃ bhuktvā varṣe varṣe mahārasam | [RRS, 14 66.2]
varṣādau ca tyajettyājyaṃ dvādaśābdaṃ jarāṃ jayet | [RRS, 14 67.1]
eṣa vajraraso nāma kṣayaparvatabhedanaḥ | [RRS, 14 67.2]
niṣkau dvau tutthabhāgasya rasād ekaṃ susaṃskṛtāt | [RRS, 14 68.1]
niṣkaṃ viṣasya dvau tīkṣṇātkarṣāṃśaṃ gandhamauktikāt | [RRS, 14 68.2]
agniparṇīharilatābhṛṅgārdrasurasārasaiḥ | [RRS, 14 69.1]
marditaṃ lāṅgalīkandapralipte sampuṭe pacet | [RRS, 14 69.2]
ardhapādaṃ ca poṭalyāḥ kākinyau dve viṣasya ca | [RRS, 14 70.1]
lihenmaricacūrṇaṃ ca madhunā poṭalīsamam | [RRS, 14 70.2]
kṣayagrahaṇyatīsāravahnidaurbalyakāsinām | [RRS, 14 71.1]
pāṇḍugulmavatāṃ śreṣṭho mahāvīro hito rasaḥ | [RRS, 14 71.2]
atisthūlasya pūyāsṛkkaphānudvamatākṣaye | [RRS, 14 72.1]
na yojayetkṣīrarasānviruddhakramatattvataḥ | [RRS, 14 72.2]
mātuluṅgasya mūlāni lājacūrṇaṃ sasaindhavam | [RRS, 14 73.1]
pippalīmadhunā yuktaṃ khādedvāntipraśāntaye | [RRS, 14 73.2]
rajanīśaṅkhapūgaṃ ca niṣkaikaṃ vāntināśanam | [RRS, 14 74.1]
niṣkārdhaṃ ṭaṅkaṇaṃ vātha kākamācīdravaiḥ pibet | [RRS, 14 74.2]
sugandhāṃ vā pibetkhādet sarvavāntipraśāntaye | [RRS, 14 75.1]
alaktakarasaṃ kṣaudrai raktavāntiharaṃ param | [RRS, 14 75.2]
yuktaṃ gandhakapiṣṭyāyastālakaṃ svarṇamākṣikam | [RRS, 14 76.1]
yuktyā tadbhasmatāṃ nītaṃ tṛṣṇāchardinivāraṇam | [RRS, 14 76.2]
rājāvarto rasaḥ śulbaṃ mākṣikaṃ ghṛtapācitam | [RRS, 14 77.1]
madhvājyaśarkarāyuktaṃ hanti sarvānmadātyayān | [RRS, 14 77.2]
rājāvartarasaḥ śulbaṃ sūtagarbhe niyojitam | [RRS, 14 78.1]
yaṣṭīmadhurasairghṛṣṭaṃ ghṛtamadhye vipācitam | [RRS, 14 78.2]
madhvājyaśarkarāyuktaṃ hanti sarvānmadātyayān | [RRS, 14 79]
suvarṇaṃ rajataṃ tāmraṃ sattvābhraṃ kāntalohakam | [RRS, 14 80.1]
kramavṛddhamidaṃ sarvaṃ śāṇeyau nāgavaṅgakau | [RRS, 14 80.2]
drāvayitvaikataḥ sarvaṃ retayitvā tataścaret | [RRS, 14 81.1]
pṛthakpalamitaṃ gandhaṃ śilālaṃ vinidhāya ca | [RRS, 14 81.2]
sarvaṃ khalle vinikṣipya mardayed amlavargataḥ | [RRS, 14 82.1]
tāpyaṃ nīlāñjanaṃ tālaṃ śilāgandhaṃ ca cūrṇitam | [RRS, 14 82.2]
dattvā dattvā puṭettāvadyāvadviṃśativārakam | [RRS, 14 83.1]
lohād dviguṇasūtena tato dviguṇagandhataḥ | [RRS, 14 83.2]
vidhāya kajjalīṃ ślakṣṇāṃ kṣiptvā tāṃ lohapātrake | [RRS, 14 84.1]
drāvayed badarāṅgārair mṛdubhiścātha nikṣipet | [RRS, 14 84.2]
hemādipañcalohānāṃ bhasma cātha viloḍayet | [RRS, 14 85.1]
atha tatkadalīpatre gomayasthe vinikṣipet | [RRS, 14 85.2]
patreṇānyena saṃchādya kuryādyatnena cippiṭīm | [RRS, 14 86.1]
tasyopari kṣipetsadyo gomayaṃ stokameva ca | [RRS, 14 86.2]
svataḥ śītaṃ samāhṛtya paṭacūrṇaṃ vidhāya ca | [RRS, 14 87.1]
nikṣipedūrdhvadaṇḍāyāṃ pālikāyāṃ tataḥ param | [RRS, 14 87.2]
pūrvavadbadarāṅgārair mṛdubhir drāvayecchanaiḥ | [RRS, 14 88.1]
tulyālakaśilāgandhaṃ palārdhaṃ viṣabhāvitam | [RRS, 14 88.2]
pūrvaparpaṭikātulyaṃ tasmādalpaṃ muhurmuhuḥ | [RRS, 14 89.1]
jārayetpalikāmadhye yathā dahyenna parpaṭī | [RRS, 14 89.2]
paliketi vinirdiṣṭā snehakṣepaṇayantrikā | [RRS, 14 90.1]
jīrṇe tālādike cūrṇe paṭacūrṇaṃ vidhīyatām | [RRS, 14 90.2]
pūtīkarañjaṣaṭkolavyāghrīsaubhāñjanāṅghribhiḥ | [RRS, 14 91.1]
etaiḥ pañcapalaiḥ kvāthaṃ ṣoḍaśāṃśāvaśeṣitam | [RRS, 14 91.2]
tena kvāthena saṃsvedya śoṣayetsaptadhā hi tām | [RRS, 14 92.1]
viṣatinduphalodbhūtai rasairnirguṇḍikārasaiḥ | [RRS, 14 92.2]
vibhāvya palikāmadhye kṣiptvā badaravahninā | [RRS, 14 93.1]
īṣatprasvedanaṃ kṛtvā sthāpayedatiyatnataḥ | [RRS, 14 93.2]
uktā bhairavanāthena syāt pañcāmṛtaparpaṭī | [RRS, 14 94.1]
vyoṣājyasahitā līḍhā guñjābījena saṃmitā | [RRS, 14 94.2]
sarvalakṣaṇasampūrṇaṃ vinihanti kṣayāmayam | [RRS, 14 95.1]
śvāsaṃ kāsaṃ viṣūcīṃ ca pramehamudarāmayam | [RRS, 14 95.2]
arocakaṃ ca duḥsādhyaṃ prasekaṃ chardihṛdbhavam | [RRS, 14 96.1]
sarvajaṃ gudarogaṃ ca śūlakuṣṭhānyaśeṣataḥ | [RRS, 14 96.2]
vātajvaraṃ ca viḍbandhaṃ grahaṇīṃ kaphajāngadān | [RRS, 14 97.1]
ekadvandvatridoṣotthān rogān anyān mahāgadān | [RRS, 14 97.2]
agnimāndyaṃ viśeṣeṇa hantīyaṃ parpaṭī dhruvam | [RRS, 14 98.1]
evaṃ samūhya dātavyā rogeṣu bhiṣaguttamaiḥ | [RRS, 14 98.2]
tattadrogaharair yogais tattadrogānupānataḥ | [RRS, 14 99.1]
kṣayādisarvarogaghnī syāt pañcāmṛtaparpaṭī | [RRS, 14 99.2]
tilasarṣapabilvāmlakāravellakusumbhakam | [RRS, 14 100.1]
tyajetpārāvataṃ māṃsaṃ vṛntākaṃ kukkuṭaṃ tathā | [RRS, 14 100.2]
{RRS, 15}
gudasya bahirantarvā jāyante carmakīlakāḥ | [RRS, 15 1.1]
sarvarogakarāḥ puṃsāmarśāṃsīti hi viśrutāḥ | [RRS, 15 1.2]
rudhirasrāviṇasteṣāṃ pittajāḥ parikīrtitāḥ | [RRS, 15 2]
vātajā niḥsahotthānā udāvartaṃ prakurvate | [RRS, 15 3]
śvayathuṃ śleṣmajāḥ kuryuḥ sarvaṃ kuryustridoṣajāḥ | [RRS, 15 4]
śuddhasūtaṃ palaikaṃ tu dvipalaṃ śuddhagandhakam | [RRS, 15 5.1]
mṛtaṃ tāmraṃ mṛtaṃ lohaṃ pratyekaṃ tu palatrayam | [RRS, 15 5.2]
tryūṣaṇaṃ lāṅgalī dantī pirukaṃ citrakaṃ tathā | [RRS, 15 6.1]
pratyekaṃ dvipalaṃ yojyaṃ yavakṣāraṃ ca ṭaṅkaṇam | [RRS, 15 6.2]
ubhau pañcapalau yojyau saindhavaṃ palapañcakam | [RRS, 15 7.1]
dvātriṃśatpalagomūtraṃ snuhīkṣīraṃ ca tatsamam | [RRS, 15 7.2]
mṛdvagninā pacetsthālyāṃ sarvaṃ yāvatsupiṇḍitam | [RRS, 15 8.1]
māṣadvayaṃ sadā khāded raso hyarśaḥkuṭhārakaḥ | [RRS, 15 8.2]
takreṇa dāḍimāmbhobhiḥ pakvakandena vātha tat | [RRS, 15 8.3]
mṛtasūtārkahemābhratīkṣṇamuṇḍaṃ sagandhakam | [RRS, 15 9.1]
maṇḍūraṃ mākṣikaṃ tulyaṃ mardyaṃ kanyādravairdinam | [RRS, 15 9.2]
andhamūṣāgataṃ pācyaṃ tridinaṃ tuṣavahninā | [RRS, 15 10.1]
cūrṇitaṃ sitayā māṣaṃ khādetpittārśasāṃ jayet | [RRS, 15 10.2]
śuddhaṃ sūtaṃ palaṃ gandhaṃ gandhārdhaṃ tālatāpyakam | [RRS, 15 11.1]
amṛtaṃ rasakaṃ caiva tālakārdhavibhāgikam | [RRS, 15 11.2]
eteṣāṃ kajjalīṃ kuryād dṛḍhaṃ saṃmardya vāsaram | [RRS, 15 12.1]
tridinaṃ mardayeccātha dattvā nimbujalaṃ khalu | [RRS, 15 12.2]
vaṭīkṛtya viśoṣyātha kācakupyāṃ nidhāpayet | [RRS, 15 13.1]
niṣkatulyārkapatreṇa pidhāyāsyaṃ prayatnataḥ | [RRS, 15 13.2]
sārdhāṃgulamitotsedhaṃ mṛtsnayā tāṃ vilepya ca | [RRS, 15 14.1]
nato bhāṇḍatṛtīyāṃśe sikatāparipūrite | [RRS, 15 14.2]
nidhāya sikatāmūrdhni sikatābhiḥ prapūrayet | [RRS, 15 15.1]
ruddhvāsyaṃ tadadho vahniṃ jvālayetsārdhavāsaram | [RRS, 15 15.2]
svāṃgaśītalitaṃ kācaghaṭādākṛṣya taṃ rasam | [RRS, 15 16.1]
paṭacūrṇaṃ vidhāyātha tāmramabhraṃ paladvayam | [RRS, 15 16.2]
palārdhamamṛtaṃ caiva maricaṃ ca catuṣpalam | [RRS, 15 17.1]
ekīkṛtya kṣipetsarvaṃ nārikelakaraṇḍake | [RRS, 15 17.2]
sājyo guñjādvimāno harati rasavaraḥ sarvalokāśrayo'yaṃ vātaśleṣmottharogāngudajanitagadaṃ śoṣapāṇḍvāmayaṃ ca | [RRS, 15 18.1]
yakṣmāṇaṃ vātaśūlaṃ jvaramapi nikhilaṃ vahnimāndyaṃ ca gulmaṃ tattadrogaghnayogaiḥ sakalagadacayaṃ dīpanaṃ tatkṣaṇena | [RRS, 15 18.2]
arśoghnaṃ vaṭakaṃ vakṣye putrakaṃ śṛṇu bhadraka | [RRS, 15 19.1]
pippalī pippalīmūlavanasūraṇacitrakam | [RRS, 15 19.2]
māricaṃ kaṇṭakārī ca raktapuṣpī samāṃśakā | [RRS, 15 20.1]
palamekaṃ pṛthak sarvaṃ ślakṣṇaṃ dṛṣadi peṣayet | [RRS, 15 20.2]
gajājapaśumūtreṣu śubhe bhāṇḍe vinikṣipet | [RRS, 15 21.1]
mṛdvagninā pacetsarvaṃ cūrṇaśeṣaṃ yathā bhavet | [RRS, 15 21.2]
loṇatrayaṃ ca tatraiva palamekaṃ tu nikṣipet | [RRS, 15 22.1]
akṣapramāṇavaṭakānkuryādevaṃ pṛthakpṛthak | [RRS, 15 22.2]
triṃśaddināni matimānarśoghnaṃ dīpanaṃ param | [RRS, 15 23.1]
ghṛtatakrasamāyuktaṃ bhojanaṃ saṃpradāpayet | [RRS, 15 23.2]
gandhakaṃ tāratāmraṃ ca kṛtvā caikatra piṣṭikām | [RRS, 15 24.1]
tatsamaṃ cābhrakaṃ tīkṣṇaṃ gandhakātpañcamāṃśakam | [RRS, 15 24.2]
viṣaṃ ca ṣoḍaśāṃśena dvau bhāgau sūtakasya ca | [RRS, 15 25.1]
ekīkṛtya prayatnena jambīradravamarditam | [RRS, 15 25.2]
bhājane mṛṇmaye sthāpya varākvāthena bhāvayet | [RRS, 15 26.1]
daśamūlaśatāvaryoḥ kvāthe pācyaḥ krameṇa hi | [RRS, 15 26.2]
athottārya prayatnena vaṭikāṃ kārayed budhaḥ | [RRS, 15 27.1]
guñjātrayapramāṇena hanti śūlaṃ gudāṅkuram | [RRS, 15 27.2]
varanāgaṃ tathā vyomasattvaṃ śulbaṃ ca tīkṣṇakam | [RRS, 15 28.1]
sarvamekatra vidrāvya kṣiptvālaṃ cālpamalpakam | [RRS, 15 28.2]
cālayedaniśaṃ yāvattālakaṃ triguṇaṃ khalu | [RRS, 15 29.1]
tatastena vimardyātha piṣṭīṃ kuryādrasena tu | [RRS, 15 29.2]
tato bhallātakīvṛkṣamūlāntasthāṃ khanecca tām | [RRS, 15 30.1]
māsādākṛṣya tāṃ piṣṭīṃ gavyadugdhe vinikṣipet | [RRS, 15 30.2]
tato bhallātakītailaṃ hṛtaṃ pātālayantrataḥ | [RRS, 15 31.1]
āyase bhājane snigdhe piṣṭikāṃ tāṃ niveśya ca | [RRS, 15 31.2]
prasthamātraṃ hi tattailaṃ jārayed atiyatnataḥ | [RRS, 15 32.1]
tattailabhāvitairgandhaiḥ puṭitvā bhasmatāṃ vrajet | [RRS, 15 32.2]
tataḥ kārtikamāsotthakoraṃṭadalajai rasaiḥ | [RRS, 15 33.1]
rasaṃ saṃmardya saṃmardya gharme saṃsthāpya mārayet | [RRS, 15 33.2]
tadbhasma melayetpūrvabhasmanā samabhāgikam | [RRS, 15 34.1]
vanasūraṇanirguṇḍīmahārāṣṭrībhakaṇṭikā | [RRS, 15 34.2]
vajravallī śikhī caiṣāṃ rasaiḥ piṣṭvā viśoṣayet | [RRS, 15 35.1]
trivāraṃ mārkavadrāvairdrāvayitvā viśoṣayet | [RRS, 15 35.2]
cūrṇīkṛtya prayatnena kṣipetkācakaraṇḍake | [RRS, 15 35.3]
so'yaṃ mūlakuṭhārako rasavaro dīpyāgnivellottamāsaṃyuktaḥ saghṛtaśca vallatulitaḥ saṃsevito nāśayet | [RRS, 15 36.1]
arśāṃsy ānananāsikākṣigudajāny atyugrapīḍāni ca plīhānaṃ grahaṇīṃ ca gulmayakṛtau māndyaṃ ca kuṣṭhāmayān | [RRS, 15 36.2]
rasagrastasamudgīrṇagandhakasya palatrayam | [RRS, 15 37.1]
mṛtasūtābhratāmrāyaḥ karṣaṃ karṣaṃ pṛthak pṛthak | [RRS, 15 37.2]
palaṃ hiṅgulacūrṇasya mākṣikasya palatrayam | [RRS, 15 38.1]
palaṃ kampillakasyāpi viṣasyārdhapalaṃ tathā | [RRS, 15 38.2]
saptāhaṃ mardayetsarvaṃ dattvā cūrṇodakaṃ muhuḥ | [RRS, 15 39.1]
tatastadgolakaṃ kṛtvā saptāhaṃ cātape kṣipet | [RRS, 15 39.2]
guḍacūrṇaṃ śilācūrṇaṃ limpedaṅgulikāghanam | [RRS, 15 40.1]
tripalaṃ gandhakaṃ dattvā krauñcyām atha ca golakam | [RRS, 15 40.2]
golakasyopariṣṭācca kṣipettālapalatrayam | [RRS, 15 41.1]
saṃrudhyātiprayatnena dadyādgajapuṭaṃ khalu | [RRS, 15 41.2]
svāṅgaśītalamāhṛtya golakaṃ lepanaiḥ saha | [RRS, 15 42.1]
vicūrṇya saptavāraṃ hi viṣatinduphalodbhavaiḥ | [RRS, 15 42.2]
dravairathātape śuṣkaṃ kṣipedramye karaṇḍake | [RRS, 15 43.1]
triṃśadaṃśena vaikrāntabhasma tasminvinikṣipet | [RRS, 15 43.2]
ayaṃ hi nandīśvarasampradiṣṭo raso viśiṣṭaḥ khalu rogahantā | [RRS, 15 44.1]
niḥśeṣarogeṣvahatapratāpo mahodayapratyayasāranāmā | [RRS, 15 44.2]
hanyātsarvagudāmayānkṣayagadaṃ kuṣṭhaṃ ca mandāgnitāṃ śūlādhmānagadaṃ kaphaṃ śvasanatām unmādakāpasmṛtī | [RRS, 15 45.1]
sarvā vātarujo mahājvaragadān nānāprakārāṃstathā vātaśleṣmabhavaṃ mahāmayacayaṃ duṣṭagrahaṇyāmayam | [RRS, 15 45.2]
syādrasaṃ dhautamākṣīkaṃ kāntābhraṃ nāgahāṭakam | [RRS, 15 46.1]
pṛthvībhaṭena saṃtulyaṃ sarvatulyaṃ ca gandhakam | [RRS, 15 46.2]
dattvā vidyādhare yantre puṭedāraṇyakotpalaiḥ | [RRS, 15 47.1]
svāṅgaśītalam uddhṛtya tryūṣaṇena vimiśrayet | [RRS, 15 47.2]
arśovyādhau kaṭīśūle cakṣuḥśūle ca dāruṇe | [RRS, 15 48.1]
sannipāte kṣaye kāse śvāse mandānale jvare | [RRS, 15 48.2]
karṇaśūle śiraḥśūle dantaśūle prayojayet | [RRS, 15 49.1]
pīnase plīhni hṛcchūle granthivāte ca dāruṇe | [RRS, 15 49.2]
ekāṅge vā dhanurvāte kampavāte ca mūrchite | [RRS, 15 50.1]
jvarāṃśca viṣamān sarvānhanti rogānanekadhā | [RRS, 15 50.2]
sevitaḥ pathyayogena rasaḥ kanakasundaraḥ | [RRS, 15 51.1]
guñjāmātraṃ dadītāsya yathāyuktānupānataḥ | [RRS, 15 51.2]
ghṛtena saṃyuto vāte madhunā paittike jvare | [RRS, 15 52.1]
pippalyā ślaiṣmike deyaḥ pittodbhūte sacandanaḥ | [RRS, 15 52.2]
takreṇa śleṣmavātotthe vātapitte ghṛtānvitaḥ | [RRS, 15 53.1]
śleṣmapitte cārdrakeṇa nirguṇḍyā sānnipātike | [RRS, 15 53.2]
phalatrayeṇa śūleṣu viṣameṣu jvareṣvapi | [RRS, 15 54.1]
ārdrakeṇātha vā dadyādvahnimāndye viśeṣataḥ | [RRS, 15 54.2]
abhiṣyande śiraḥśūle gāyatrībolasaṃyutam | [RRS, 15 55.1]
pakṣimāṃsasamāyuktaṃ kaphavāte ca mūrchite | [RRS, 15 55.2]
ekāṅge ca dhanurvāte kṣīrayuktaṃ ca pīnase | [RRS, 15 56.1]
pāṇḍuroge kṣaye kāse maricājyaiśca kāmale | [RRS, 15 56.2]
ajamodāviḍaṅgaiśca nābhiśūle'gnimāndyajit | [RRS, 15 57.1]
rūkṣajvare'rucau deyaḥ kadalīphalasaṃyutaḥ | [RRS, 15 57.2]
bolenārdhakaṭīśūle bhāṣitaṃ nāgabodhinā | [RRS, 15 57.3]
nāgaṃ pāradagandhakaṃ trilavaṇaṃ vāyarkajaṃ melayed ekaikaṃ ca palaṃ palaṃ trayamataḥ pañca kramānmardayet | [RRS, 15 58.1]
sarvaṃ taddivasatrayaṃ tadanu taddattvā puṭaṃ bhāvanāḥ kuryātsatriphalāgnivetasarasaiḥ pañcādhikā viṃśatiḥ | [RRS, 15 58.2]
pañcaitat kramaśastato guḍabhavair datto'sya vallo jalair hantyarśāṃsyakhilāni sūraṇaghṛtaistasyānnam asminhitam | [RRS, 15 59.1]
arkeśaḥ parivarjyatāmiti muniḥ śrīvāsudevo'vadat kūṣmāṇḍīphalamāṣapāyasam ativyāyāmam arkātapam | [RRS, 15 59.2]
rasendrahemārkabiḍālagolasurāyasalohamalābhragandhāḥ | [RRS, 15 60.1]
tāpyaṃ ca kanyārasamardito'yaṃ pakvaḥ puṭe tīkṣṇamukho'rśasāṃ syāt | [RRS, 15 60.2]
śreṣṭhā dantyagniyugmatrikaṭukahalinīpīlukumbhaṃ vipakvaṃ prasthe mūtrasya sasnukpayasi rasapalaṃ dve pale gandhakasya | [RRS, 15 61.1]
lohasya trīṇi tāmrātkuḍavamatha rajaḥkṣārayoścāpi pañca kṣiptvā sthālyāṃ pacettu jvalati dahanataścūrṇam arśaḥkuṭhāraḥ | [RRS, 15 61.2]
vajrakṛṣṇābhrajaṃ sattvaṃ śodhitaṃ kācaṭaṅkaṇam | [RRS, 15 62.1]
retayitvā rajaḥkṛtvā bharjayitvā ghṛtena tat | [RRS, 15 62.2]
aṣṭāṃśasasyakopetaṃ puṭedvāratrayaṃ tataḥ | [RRS, 15 63.1]
trivāraṃ nṛpavartena luṅgasvarasayoginā | [RRS, 15 63.2]
caturvāraṃ ca varṣābhūvāsāmatsyākṣikārasaiḥ | [RRS, 15 64.1]
guggulutriphalākvāthaistriṃśadvārāṇi yatnataḥ | [RRS, 15 64.2]
tulyāṃśarasagandhotthakajjalyāṣṭāṃśabhāgayā | [RRS, 15 65.1]
puṭetpañcāśataṃ vārānmardayecca puṭe puṭe | [RRS, 15 65.2]
śodhitaṃ retitaṃ kāntasatvaṃ ca ghṛtamarditam | [RRS, 15 66.1]
puṭedaṣṭāṃśadaradaiḥ saṃyuktaṃ lakucāmbunā | [RRS, 15 66.2]
daśavāraṃ tathā samyak tāraṃ śuddhaṃ manohvayā | [RRS, 15 67.1]
tathā viṃśativārāṇi balinā mīnadṛgrasaiḥ | [RRS, 15 67.2]
daśavārāṇi tāpyena kṛṣṇagoghṛtayoginā | [RRS, 15 68.1]
ubhayaṃ samabhāgaṃ tat puṭennirguṃḍikārasaiḥ | [RRS, 15 68.2]
rasagandhotthakajjalyā daśavāraṃ puṭetpunaḥ | [RRS, 15 69.1]
tasminnaṣṭāṃśabhāgena kṣipedvaikrāntabhasmakam | [RRS, 15 69.2]
rājāvartakalāṃśena samabhāgena parpaṭī | [RRS, 15 70.1]
tatsarvaṃ parimardyātha bhāvayitvārdrakāmbunā | [RRS, 15 70.2]
guḍūcyāḥ svarasenāpi bhūkadambarasena vā | [RRS, 15 71.1]
bhṛṅgarājarasenāpi citramūlarasena ca | [RRS, 15 71.2]
vyoṣagañjākinīkandair bhūyo 'pyārdradraveṇa ca | [RRS, 15 72.1]
paṭacūrṇamataḥ kṛtvā kṣipecchuddhakaraṇḍake | [RRS, 15 72.2]
trailokyatilakaḥ so'yaṃ khyātaḥ sarvarasottamaḥ | [RRS, 15 73.1]
sarvavyādhiharaḥ śrīmāñchambhunā parikīrtitaḥ | [RRS, 15 73.2]
udāvartaṃ ca viḍbandhaṃ vyathāṃ ca jaṭharodbhavām | [RRS, 15 74.1]
lohalaṃ mandabuddhitvaṃ śūlitvamapi vandhyatām | [RRS, 15 74.2]
sūtirogān aśeṣāṃśca śūlaṃ nānāvidhaṃ tathā | [RRS, 15 75.1]
pariṇāmākhyaśūlaṃ ca tathā bhindyāt samutkaṭam | [RRS, 15 75.2]
raktagulmaṃ ca nārīṇāṃ rajaḥśūlaṃ ca duḥsaham | [RRS, 15 76.1]
anupānaṃ ca pathyaṃ ca tattadrogānurūpataḥ | [RRS, 15 76.2]
vacāhiṅguviḍaṅgāni saindhavaṃ jīranāgaram | [RRS, 15 77.1]
maricaṃ pippalī kuṣṭhaṃ pathyā vahnyajamodakam | [RRS, 15 77.2]
kramottaraguṇaṃ cūrṇaṃ sarveṣāṃ dviguṇaṃ guḍam | [RRS, 15 78.1]
karṣaṃ coṣṇajalenānupibedvātārśasāṃ jaye | [RRS, 15 78.2]
mṛtaṃ lohaṃ cendrayavaṃ śuṇṭhībhallātacitrakam | [RRS, 15 79.1]
bilvamajjāviḍaṅgāni pathyā tulyaṃ vicūrṇayet | [RRS, 15 79.2]
sarvatulyaṃ guḍaṃ yojyaṃ karṣaṃ bhuktvārśasāṃ jayet | [RRS, 15 80.1]
śleṣmārśasāṃ praśāntyarthaṃ deyamānandabhairavam | [RRS, 15 80.2]
mṛtatāmreṇa santulyaṃ deyaṃ guñjātrayaṃ hi tat | [RRS, 15 80.3]
kusumbhamṛdupatrāṇi kāñjikenaiva pācayet | [RRS, 15 81.1]
śākavadbhakṣayennityamarśorogapraśāntaye | [RRS, 15 81.2]
devadālyāśca bījāni saindhavena sucūrṇitaḥ | [RRS, 15 82.1]
āranālena lepo'yaṃ mūlaroganikṛntanaḥ | [RRS, 15 82.2]
kāñcanīkusumaṃ cūrṇaṃ śaṅkhacūrṇaṃ manaḥśilām | [RRS, 15 83.1]
gajapippalikātoyairlepo hyarśaḥkuṭhārakaḥ | [RRS, 15 83.2]
devadālyāḥ kaṣāyeṇa hyarśoghnaṃ śaucamācaret | [RRS, 15 84.1]
gudaniḥsaraṇaṃ cāpi śāntimāyāti nānyathā | [RRS, 15 84.2]
āranālena sampiṣṭā sabījā kaṭutumbikā | [RRS, 15 85.1]
saguḍā hanti lepena durnāmāni samūlataḥ | [RRS, 15 85.2]
pīlutailena saṃliptā vartikā gudamadhyagā | [RRS, 15 86.1]
ghātayatyarśasāṃ śīghraṃ sakalāṃ vedanāṃ tathā | [RRS, 15 86.2]
arkakṣīraṃ snuhīkāṃḍaṃ kaṭulāvupatrakam | [RRS, 15 87.1]
karaṃjaṃ chāgamūtreṇa lepaḥ srāvyarśasāṃ hitaḥ | [RRS, 15 87.2]
śigrumūlārkajaiḥ patrairlepanaṃ hitamarśasām | [RRS, 15 88]
{RRS, 16}
rūkṣaiḥ kodravajīrṇamudgacaṇakaiḥ kruddho'nilo'dho vahan ruddhvā vartma malaṃ viśoṣya kurute viṇmūtrasaṃgaṃ tataḥ | [RRS, 16 1.1]
hṛtpṛṣṭhodaravastimastakarujaḥ saśvāsakāsaṃ jvaraṃ gacchannūrdhvamasau hi nūnam aniśaṃ kopādudāvartayet | [RRS, 16 1.2]
kaṃkuṣṭhahiṃgusiṃdhūtthatrivṛddaṃtīvacābhayāḥ | [RRS, 16 2.1]
citrakasya tu mūlaṃ ca kalkīkṛtya paced ghṛtam | [RRS, 16 2.2]
caturguṇe gavāṃ kṣīre yuktaṃ snukkṣīramātrayā | [RRS, 16 3.1]
udāvartodarān hanti pānena sarvadā | [RRS, 16 3.2]
atyambupānatilapiṣṭavirūḍharūkṣaśuṣkāmiṣādhyaśanabaddhamalagrahādyaiḥ | [RRS, 16 4.1]
kruddho'nilo 'tisaraṇāya ca kalpate'gniṃ hatvā malaṃ śithilayannapi toyadhātūn | [RRS, 16 4.2]
suślakṣṇatīkṣṇacūrṇaṃ tu rasendrasamabhāgikam | [RRS, 16 5.1]
kāṃcanārarasairghṛṣṭaṃ sarvātīsāranāśanam | [RRS, 16 5.2]
piṣṭaḥ samena tīkṣṇena kāñcanārāṃbumarditaḥ | [RRS, 16 6.1]
puṭapakvo'tisāraghnaḥ sūto'yaṃ dardurāhvayaḥ | [RRS, 16 6.2]
hiṃgulaṃ vatsanābhaṃ ca maricaṃ ṭaṃkaṇaṃ kaṇā | [RRS, 16 7.1]
mardayetsamabhāgaṃ ca raso hyānandabhairavaḥ | [RRS, 16 7.2]
guṃjaikāṃ vārdhaguñjāṃ vā balaṃ jñātvā pradāpayet | [RRS, 16 8.1]
madhunā lehayeccānu kuṭajasya phalaṃ tvacam | [RRS, 16 8.2]
cūrṇitaṃ karṣamātraṃ tu tridoṣotthātisārajit | [RRS, 16 9.1]
dadhyannaṃ dāpayetpathyaṃ gavājyaṃ takrameva vā | [RRS, 16 9.2]
pipāsāyāṃ jalaṃ śītaṃ vijayā ca hitā niśi | [RRS, 16 9.3]
pṛthakpalikagaṃdhāśmasūtasaṃjātakajjalīm | [RRS, 16 10.1]
pradrāvya nikṣipedvyoma palaikaṃ gatacandrikam | [RRS, 16 10.2]
kāṣṭhenāloḍya tatsarvaṃ kṣipetkuṭajapatrake | [RRS, 16 11.1]
punaḥ saṃcūrṇya yatnena bhāvayet tadanantaram | [RRS, 16 11.2]
bālatinduphaladrāvaiḥ kṣīrairauduṃbarais tathā | [RRS, 16 12.1]
aralutvagrasaiścāpi dugdhinīsvarasaistathā | [RRS, 16 12.2]
puṭapakvasya bālasya dāḍimasya rasaiḥ śubhaiḥ | [RRS, 16 13.1]
kṛṣṇakāmbojikāmūlarasaiḥ kuṭajavalkajaiḥ | [RRS, 16 13.2]
tulyāṃśaviśvagāṃdhārīcūrṇaṃ dvipalikaṃ kṣipet | [RRS, 16 14.1]
mustāvatsakadīpyāgnimocasāraṃ sajīrakam | [RRS, 16 14.2]
vatsanābhaṃ ca karṣāṃśaṃ pratyekaṃ tatra nikṣipet | [RRS, 16 15.1]
vicūrṇya bhāvayedbhūyaḥ śuṇṭhīkvāthena saptadhā | [RRS, 16 15.2]
itthaṃ siddho rasaḥ piṣṭaḥ karaṇḍe viniveśayet | [RRS, 16 16.1]
sudhāsāra iti khyātaḥ sudhārasasamadyutiḥ | [RRS, 16 16.2]
dīpanaḥ pācano grāhī hṛdyo rucikarastathā | [RRS, 16 17.1]
doṣatrayātisāraṃ ca durjayaṃ bheṣajāntaraiḥ | [RRS, 16 17.2]
āmaṃ caivamāraktaṃ ca jvarātīsāram eva ca | [RRS, 16 18.1]
sātisārāṃ viṣūcīṃ ca pratibadhnāti tatkṣaṇāt | [RRS, 16 18.2]
mānyamānavyatikrāntiriva puṇyaphalodayam | [RRS, 16 18.3]
piṣṭaviśvābdakalkena vidhāya khalu cakrikām | [RRS, 16 19.1]
nikṣipet svedanīyantre paktvārdhaghaṭikāvadhi | [RRS, 16 19.2]
ākṛṣya tajjalairevaṃ saṃpramardyāhared rasam | [RRS, 16 20.1]
sudhāsārarasaṃ tatra kṣiptvā dhānyakasaṃmitam | [RRS, 16 20.2]
pūrvoditeṣu rogeṣu pradadīta bhiṣagvaraḥ | [RRS, 16 21.1]
gotakreṇātha dadhnā vā pathyaṃ deyaṃ hitaṃ mitam | [RRS, 16 21.2]
bālarambhāphalaṃ gurvīphalaṃ bilvaphalaṃ tathā | [RRS, 16 22.1]
āmrapeśī ca madhukaṃ vṛntākaṃ ca praśasyate | [RRS, 16 22.2]
sarvātisāraṃ grahaṇīṃ ca hikkāṃ mandāgnim ānāhamarocakaṃ ca | [RRS, 16 23.1]
nihanti sadyo vihitāmapāke dvitriprayogeṇa rasottamo'yam | [RRS, 16 23.2]
sāṃbusthālīmukhābaddhe vastre pākyaṃ nidhāya ca | [RRS, 16 24.1]
pidhāya pacyate yatra svedanīyantram ucyate | [RRS, 16 24.2]
dvau bhāgau gaṃdhakasyāṣṭau śaṃkhacūrṇasya yojayet | [RRS, 16 25.1]
ekameva rasasyāṃśamarkakṣīreṇa mardayet | [RRS, 16 25.2]
citrakasya draveṇaivaṃ śoṣayitvā punaḥ punaḥ | [RRS, 16 26.1]
ekīkṛtya rasenātha kṣāraṃ dattvā tadardhakam | [RRS, 16 26.2]
arkakṣīreṇa kurvīta golakānatha śoṣayet | [RRS, 16 27.1]
nirudhya cūrṇalipte'tha bhāṇḍe dadyātpuṭaṃ tataḥ | [RRS, 16 27.2]
lokeśvararaso hyeṣa grahaṇīrogakṛntanaḥ | [RRS, 16 28.1]
guñjācatuṣṭayaṃ cāsya marīcājyasamanvitam | [RRS, 16 28.2]
dadīta dadhibhaktaṃ ca pathyaṃ lokeśvare tathā | [RRS, 16 28.3]
mṛtapāradabhāgaikaṃ catvāraḥ śuddhagaṃdhakāt | [RRS, 16 29.1]
yāmaṃ ca mardayetkhalle tena pūrvā varāṭakāḥ | [RRS, 16 29.2]
ṭaṅkaṇaṃ tu gavāṃ kṣīraiḥ piṣṭvā tena mukhaṃ lipet | [RRS, 16 30.1]
varāṭānāṃ prayatnena ruddhvā bhāṇḍe puṭe pacet | [RRS, 16 30.2]
svāṅgaśītaṃ samuddhṛtya tataścūrṇya varāṭakāḥ | [RRS, 16 31.1]
lokanātharaso nāmnā kṣaudrairguñjācatuṣṭayam | [RRS, 16 31.2]
nāgarātiviṣāmustādevadāruvacānvitam | [RRS, 16 32.1]
kaṣāyamanupānaṃ syādvātātīsāranāśanaḥ | [RRS, 16 32.2]
nāgabhasmarasavyomagandhair ardhapalonmitaiḥ | [RRS, 16 33.1]
kurvīta kajjalīṃ ślakṣṇāṃ prakṣipettadanantaram | [RRS, 16 33.2]
dvipalonmitarālāyāṃ drutāyāṃ parimiśritām | [RRS, 16 34.1]
bhṛṣṭair yakṣākṣasiṃdhūtthavacāvyoṣadvijīrakaiḥ | [RRS, 16 34.2]
sapathyāvijayādīpyais tulyāṃśair avacūrṇitaiḥ | [RRS, 16 35.1]
melayetprāktanaṃ kalkaṃ bhāvayettadanantaram | [RRS, 16 35.2]
mahāniṃbatvacāsāraiḥ kāṃbojīmūlajadravaiḥ | [RRS, 16 36.1]
rasair nāgabalāyāśca guḍūcyāśca tridhā tridhā | [RRS, 16 36.2]
tataśca guṭikāḥ kāryā badarāsthipramāṇataḥ | [RRS, 16 36.3]
hanyādeva hi nāgasundararaso vallonmitaḥ sevitaḥ | [RRS, 16 37.1]
nānātīsaraṇāmayaṃ gudaparibhraṃśaṃ tathā biṃbiśim | [RRS, 16 37.2]
ṣaṇniṣkaṃ tilatailasya niṣkaṃ jambīrajaṃ rasam | [RRS, 16 38.1]
lavaṇaṃ pañcaguñjaṃ ca aṃgulyā mardayed dṛḍham | [RRS, 16 38.2]
āmavātārtasāraghnaṃ lihetpathyaṃ ca pūrvavat | [RRS, 16 38.3]
malaṃ saṃgṛhya saṃgṛhya kadācid atirecayet | [RRS, 16 39.1]
aruciḥ śvayathur māndyaṃ grahaṇīrogalakṣaṇam | [RRS, 16 39.2]
mṛtasūtābhrakaṃ gandhaṃ yavakṣāraṃ saṭaṅkaṇam | [RRS, 16 40.1]
vacā jayā samaṃ sarvaṃ jayantī bhṛṃgajadravaiḥ | [RRS, 16 40.2]
sajaṃbīraistryahaṃ mardyaṃ śoṣayettaṃ ca golakam | [RRS, 16 41.1]
mandavahnau śanaiḥ svedyaṃ yāmārdhaṃ lauhapātrake | [RRS, 16 41.2]
rasasāmye pratiniśā deyā mocarasastathā | [RRS, 16 42.1]
bhāvayedvijayādrāvaiḥ śoṣyaṃ peṣyaṃca saptadhā | [RRS, 16 42.2]
raso vajrakapāṭo'yaṃ niṣkārdhaṃ madhunā lihet | [RRS, 16 42.3]
dagdhāṃ kapardikāṃ piṣṭvā tryūṣaṇaṃ ṭaṅkaṇaṃ viṣam | [RRS, 16 43.1]
gandhakaṃ śuddhasūtaṃ ca tulyaṃ jambīrajair dravaiḥ | [RRS, 16 43.2]
mardayedbhakṣayenmāṣaṃ maricājyaṃ lihedanu | [RRS, 16 44.1]
nihanti grahaṇīrogaṃ pathyaṃ takraudanaṃ hitam | [RRS, 16 44.2]
hiṅgulaṃ maricaṃ gandhaṃ pippalī ṭaṅkaṇaṃ viṣam | [RRS, 16 45.1]
kanakasya ca bījāni samāṃśaṃ vijayādravaiḥ | [RRS, 16 45.2]
mardayedyāmamātraṃ tu caṇamātraṃ vaṭīkṛtam | [RRS, 16 46.1]
bhakṣayed grahaṇīṃ hanti rasaḥ kanakasundaraḥ | [RRS, 16 46.2]
agnimāndyaṃ jvaraṃ tīvramatisāraṃ ca nāśayet | [RRS, 16 47.1]
dadhyannaṃ dāpayetpathyaṃ gavyājaṃ takrameva vā | [RRS, 16 47.2]
rasābhragandhāḥ kramavṛddhabhāgā jayārasena tridinaṃ vimardyāḥ | [RRS, 16 48.1]
gadyāṇakārdhaṃ madhunā sametaṃ dadīta pathyaṃ dadhibhaktakaṃ ca | [RRS, 16 48.2]
hiṃgulasthitamaheśvarabījaṃ pātayantravidhinā haraṇīyam | [RRS, 16 49.1]
gaṃdhaṭaṃkaṇamṛtābhrakatulyaṃ kokilākṣam atha cāyasakhalle | [RRS, 16 49.2]
mardanīyam abhidhāraṇayukte dhūmahīnadahanopari saṃsthe | [RRS, 16 50.1]
yāvadeṣa jalaśoṣaṇadakṣo jīrakārdrakayutena sa vallaḥ | [RRS, 16 50.2]
saṃgrahajvaram atisrutigulmān arśasāṃ ca vinihanti samūham | [RRS, 16 51.1]
vāsudevakathito rasarājaś caṇḍasaṃgrahagadaikakapāṭaḥ | [RRS, 16 51.2]
samāṃśaṃ rasagaṃdhābhradaradaṃ ca viśodhitam | [RRS, 16 52.1]
lohakhalle vinikṣipya gavyājyena samanvitam | [RRS, 16 52.2]
droṇīcullyāṃ nyasetkhallaṃ sāṅgārāyāṃ prayatnataḥ | [RRS, 16 53.1]
mardakenāpi lauhena mardayeddivasadvayam | [RRS, 16 53.2]
iti siddho raseṃdro'yaṃ laghusiddhābhrako mataḥ | [RRS, 16 54.1]
vallatulyo raso jīravāriṇā sahitaḥ prage | [RRS, 16 54.2]
pīto harati vegena grahaṇīmatidurdharām | [RRS, 16 55.1]
atisāraṃ mahāghoraṃ sātisāraṃ jvaraṃ tathā | [RRS, 16 55.2]
pācano dīpano hṛdyo gātralāghavakārakaḥ | [RRS, 16 56.1]
nāgārjunena kathitaḥ sadyaḥ pratyayakārakaḥ | [RRS, 16 56.2]
rasaṃ palamitaṃ tulyaṃ śuddhanāgena saṃyutam | [RRS, 16 57.1]
drāvayitvāyase pātre sataile nikṣipetkṣitau | [RRS, 16 57.2]
tato drute vinikṣipya gaṃdhake tad viloḍya ca | [RRS, 16 58.1]
punarāyasapātre tatkṣiptvā pradrāvya nikṣipet | [RRS, 16 58.2]
tattulyaṃ jārayettālaṃ punaḥ saṃcūrṇya pūrvavat | [RRS, 16 59.1]
tattulyāṃ jārayetsamyakkunaṭīṃ pariśodhitām | [RRS, 16 59.2]
tattulyaṃ cūrṇite tasminkṣipennāgaṃ nirutthakam | [RRS, 16 60.1]
tāvadeva mṛtaṃ tāpyaṃ sarvamanyacca tatsamam | [RRS, 16 60.2]
tīkṣṇāyaḥ kharparaṃ vyoma hiṃgulaṃ ca śilājatu | [RRS, 16 61.1]
pṛthakkarṣāṃśamānena ṣaṭkolaṃ kaṭphalaṃ miśīm | [RRS, 16 61.2]
dīpyakaṃ ca caturjātaṃ reṇukośīravellakam | [RRS, 16 62.1]
tuṃbaruṃ bhārṅgikāṃ rāsnāṃ kaṅkolaṃ corapuṣkaram | [RRS, 16 62.2]
riṅgiṇīṃ ciratiktaṃ ca bījānyunmattakasya ca | [RRS, 16 63.1]
paladvayaṃ ca lāṃgalyāḥ sarveṣāṃ dvādaśāṃśakam | [RRS, 16 63.2]
vatsanābhaṃ sitaṃ bhūri vinikṣipya tataḥ param | [RRS, 16 64.1]
triphalānāṃ daśāṅghrīṇāṃ kaṣāyeṇa tataḥ param | [RRS, 16 64.2]
jayantyārdrakavāsānāṃ mārkavasya rasaistathā | [RRS, 16 65.1]
bhāvayitvā ca kartavyā vaṭakāścaṇakopamāḥ | [RRS, 16 65.2]
ekaikā vaṭikā sevyā kuryāttīvratarāṃ kṣudhām | [RRS, 16 66.1]
viṣūcīmaratiṃ hikkāṃ sevyaṃ svādu ca śītalam | [RRS, 16 66.2]
sāmāṃ ca grahaṇīṃ sadāṅgatudanaṃ śoṣotkaṭaṃ pāṇḍutām ārtiṃ vātakaphatridoṣajanitāṃ śūlaṃ ca gulmāmayam | [RRS, 16 67.1]
hikkādhmānaviṣūcikāṃ ca kasanaṃ śvāsārśasāṃ vidradhiṃ sarvāropyavaṭī kṣaṇādvijayate rogāṃstathānyānapi | [RRS, 16 67.2]
rasagaṃdhakayoḥ kṛtvā kajjalīṃ tulyabhāgayoḥ | [RRS, 16 68.1]
drāvayitvāyase pātre rasatulyaṃ vinikṣipet | [RRS, 16 68.2]
carācarabhavaṃ bhasma tatra mākṣikasaṃbhavam | [RRS, 16 69.1]
gaṃdhapāṣāṇasahitaṃ pātre lohamaye kṣipet | [RRS, 16 69.2]
tatkāṣṭhena viloḍyātha nikṣipetkadalīdale | [RRS, 16 70.1]
tata ācchādya saṃcūrṇya nidhāyāyasabhājane | [RRS, 16 70.2]
akṣamātraṃ kṣipedbhasma tatra mākṣikasambhavam | [RRS, 16 71.1]
samyaṅniścandratāṃ nītaṃ vyomabhasma palonmitam | [RRS, 16 71.2]
viṣaṃ viṣāṃ ca gandhārīṃ mocasāraṃ sajīrakam | [RRS, 16 72.1]
sarvaṃ samāṃśikaṃ kṛtvā rase cārdhāṃśikaṃ kṣipet | [RRS, 16 72.2]
sarvametanmardayitvā bhāvayedatiyatnataḥ | [RRS, 16 73.1]
jayaṃtyā ca mahārāṣṭryā gañjākinyāśvagandhayā | [RRS, 16 73.2]
pañcakolakaṣāyaiśca kuryāccūrṇaṃ tataḥ param | [RRS, 16 74.1]
itthaṃ siddho rasaḥ so'yaṃ grahaṇīgajakesarī | [RRS, 16 74.2]
nāmato nandinā proktaḥ karmataśca sudhānidhiḥ | [RRS, 16 75.1]
vallena pramitaścāyaṃ rasaḥ śuṇṭhyā ghṛtāktayā | [RRS, 16 75.2]
sevito grahaṇīṃ hanti satsaṅga iva vigraham | [RRS, 16 76.1]
pathyamatra pradātavyaṃ svalpājyaṃ dadhitakrayuk | [RRS, 16 76.2]
hitaṃ mitaṃ ca viśadaṃ laghu grāhi rucipradam | [RRS, 16 77.1]
pācano dīpano'tyarthamāmaghno rucikārakaḥ | [RRS, 16 77.2]
tattadauṣadhayogena sarvātīsāranāśanaḥ | [RRS, 16 78.1]
badhnannapi malaṃ śīghraṃ nādhmānaṃ kurute nṛṇām | [RRS, 16 78.2]
pāradaṃ gandhakaṃ vyoma tīkṣṇaṃ tālaṃ manaḥśilā | [RRS, 16 79.1]
sauvīramañjanaṃ śuddhaṃ vimalaṃ ca samāṃśakam | [RRS, 16 79.2]
ebhiḥ kajjalikāṃ kṛtvā svalpatailena bharjayet | [RRS, 16 80.1]
granthikaṃ jīrakaṃ citraṃ dīpyakaṃ mustakaṃ viṣam | [RRS, 16 80.2]
bālāmraṃ bālabilvaṃ ca mocasāraṃ samāṃśakam | [RRS, 16 81.1]
vicūrṇya pūrvavatkalkaṃ tadardhena vinikṣipet | [RRS, 16 81.2]
punarvimardayed yatnādekarūpaṃ bhavedyathā | [RRS, 16 82.1]
bhāvayetsaptavārāṇi pañcakolakaṣāyataḥ | [RRS, 16 82.2]
aralutvagrasenāpi daśavārāṇi bhāvayet | [RRS, 16 83.1]
proktena kramayogena raso niṣpadyate hyayam | [RRS, 16 83.2]
jagdho viśvaghanāmbunā sa hi rasaḥ śīghraprabhāvābhidho niṣkārdhapramito mahāgrahaṇikāroge'tisārāmaye | [RRS, 16 84.1]
ādhmāne grahaṇībhave rucihate vāte ca mandānale mukte cāpi male punaścalamalāśaṅkāsu hikkāsu ca | [RRS, 16 84.2]
kapardatulyaṃ rasagandhakalkaṃ lohaṃ mṛtaṃ ṭaṅkaṇakaṃ ca tulyam | [RRS, 16 85.1]
jayārasenaikadinaṃ vimardya cūrṇena sampiṣya puṭettu bhāṇḍe | [RRS, 16 85.2]
dadīta tāṃ poṭalikāṃ ca doṣatrayapradhānagrahaṇīnivṛttyai | [RRS, 16 86]
naṣṭapiṣṭau caturmāṣamekaikaṃ rasagaṃdhakau | [RRS, 16 87.1]
abhrakaṃ māṣamānaṃ ca mātuluṃgāmlamarditam | [RRS, 16 87.2]
śodhitaṃ saptadhā caiva dvimāṣaṃ tryūṣaṇaṃ pṛthak | [RRS, 16 88.1]
triśūlī bhṛṃgacāṅgerī sātalā tīkṣṇaparṇikā | [RRS, 16 88.2]
śvetāparājitā kanyā matsyākṣī grīṣmasundarā | [RRS, 16 89.1]
kariṇī karṇamoṭī ca rudaṃtī citrakārdrakāt | [RRS, 16 89.2]
dhustūrakākamācībhyāṃ musalyāśca pṛthagrasaiḥ | [RRS, 16 90.1]
marditaṃ dvipalaiḥ kuryādvaṭikā māṣasaṃmitā | [RRS, 16 90.2]
grahaṇyāṃ parṇakhaṇḍena vyoṣayuktā niṣevitā | [RRS, 16 91.1]
aruciṃ rājayakṣmāṇaṃ mandāgniṃ sūtikāgadān | [RRS, 16 91.2]
śamayedvaṭikā nāmnā vahnijvāleti gīyate | [RRS, 16 91.3]
rasagaṃdhakatāmrābhraṃ kṣārāṃstrīnvaruṇo vṛṣam | [RRS, 16 92.1]
apāmārgasya ca kṣāraṃ lavaṇaṃ dvidvimāṣakam | [RRS, 16 92.2]
cāṅgeryā hastiśuṃḍyāśca rasaiḥ piṣṭaṃ pacetpuṭe | [RRS, 16 93.1]
bhakṣayitvā tato guñjāṃ grahaṇyāṃ kāṃjikaṃ pibet | [RRS, 16 93.2]
paktiśūle ca kāse ca mandāgnāv ārdrakadravam | [RRS, 16 94.1]
amlapitte ca dhāroṣṇaṃ kṣīraṃ vajradharo hyayam | [RRS, 16 94.2]
raseṃdragandhātiviṣābhayābhraṃ kṣāradvayaṃ mocaraso vacā ca | [RRS, 16 95.1]
jayā ca jaṃbīrarasena piṣṭaṃ piṇḍīkṛtaṃ syādgrahaṇīkapāṭaḥ | [RRS, 16 95.2]
tasyārdhamāṣaṃ madhunā prabhāte śambukabhasmājyamadhūni lihyāt | [RRS, 16 96.1]
sakṣīriṇījīrakamāṇimanthatīkṣṇāni cādau dadhibhojanaṃ ca | [RRS, 16 96.2]
sauvarcalaṃ jīrakayugmadhānyajayāyavānī kaṇanāgaraṃ ca | [RRS, 16 97.1]
kapitthasāreṇa samaṃ pragṛhya dadīta cūrṇaṃ niśi tīvrapittaiḥ | [RRS, 16 97.2]
gadyāṇamātraṃ madhukhaṇḍayuktaṃ takreṇa yuktaṃ tvarucipraśāntyai | [RRS, 16 98.1]
vātapradhāne ca kaphapradhāne rātrau kaṣāyaṃ kuṭajasya dadyāt | [RRS, 16 98.2]
mustāvatsakapāṭhāgnivyoṣaprativiṣāviṣam | [RRS, 16 99.1]
dhātakīmocaniryāsaścūtāsthigrahaṇīharam | [RRS, 16 99.2]
vahniśuṃṭhībiḍaṃ bilvaṃ lavaṇaṃ peṣayetsamam | [RRS, 16 100.1]
pibeduṣṇāṃbhasā cānu vātotthāṃ grahaṇīṃ jayet | [RRS, 16 100.2]
dagdhaśaṃbūkasiṃdhūtthaṃ tulyaṃ kṣaudreṇa lehayet | [RRS, 16 101.1]
niṣkaikaikaṃ nihantyāśu grahaṇīrogam utkaṭam | [RRS, 16 101.2]
kṛśānvajājīdvayamākṣikeṇa kaṭutrayeṇāpi yutaṃ tvanuṣṇam | [RRS, 16 102.1]
cāṅgerikājīrakayugmadhānyaṃ dugdhenduśākāya dadīta dadhnā | [RRS, 16 102.2]
vireko jaṭhare śūlaṃ vamanaṃ ca muhurmuhuḥ | [RRS, 16 103.1]
hastapādādisaṃkocaḥ sarvājīrṇasya lakṣaṇam | [RRS, 16 103.2]
śuddhasūtaṃ viṣaṃ gandhaṃ samaṃ sarvavicūrṇitam | [RRS, 16 104.1]
maricaṃ sarvatulyāṃśaṃ kaṃṭakāryā phaladravaiḥ | [RRS, 16 104.2]
mardayed bhāvayet sarvam ekaviṃśativārakam | [RRS, 16 105.1]
vaṭīṃ guñjātrayīṃ khādetsarvājīrṇapraśāntaye | [RRS, 16 105.2]
ajīrṇakaṇṭakaḥ so'yaṃ raso hanti viṣūcikām | [RRS, 16 106.1]
vāriṇā tilaparṇyutthamūlaṃ piṣṭvā pibedanu | [RRS, 16 106.2]
vimardya gandhopalaṭaṃkaṇena saṃbhāvya vārānatha saptajātyāḥ | [RRS, 16 107.1]
toyaiḥ phalānāmatha siddhasūto vidhvaṃsanāmā śamano viṣūcyāḥ | [RRS, 16 107.2]
amuṣya guñjā nava dāpanīyā hantuṃ viṣūcīṃ sitayā sametāḥ | [RRS, 16 108.1]
takraudanaṃ syādiha bhojanāya pathyaṃ ca śākaṃ kila vāstukasya | [RRS, 16 108.2]
rasagaṃdhaṭaṃkabhasitaṃ samāṃśakaṃ parimardya jātiphalasaptabhāvitam | [RRS, 16 109.1]
sitayopayujya navaraktikonmitaṃ mathitānnabhugvijayate viṣūcikām | [RRS, 16 109.2]
haṃsapādīrasaiḥ siddhaṃ rasagaṃdhakayoḥ palam | [RRS, 16 110.1]
kolaṃ ca viṣacūrṇasya vālukāyaṃtrapācitam | [RRS, 16 110.2]
śāṇaṃ viṣasyārdhapalaṃ maricasya vimiśrayet | [RRS, 16 111.1]
dīpano'gnikumāro'yaṃ grahaṇyāṃ ca viśeṣataḥ | [RRS, 16 111.2]
savātaśleṣmajānrogānkṣaṇād evāpakarṣati | [RRS, 16 112.1]
sannipātajvaraśvāsakṣayakāsāṃśca nāśayet | [RRS, 16 112.2]
ṭaṃkaṇaṃ maricaṃ tutthaṃ pṛthak karṣatrayaṃ bhavet | [RRS, 16 113.1]
sundaraṃ dvādaśaṃ niṣkaṃ triṃśanniṣkam ayomalam | [RRS, 16 113.2]
cūrṇānyetāni saṃyojya sthāpayecchuddhabhājane | [RRS, 16 114.1]
śuddhadeho narastasya pānaṃ yadbhojanottaram | [RRS, 16 114.2]
adyātpathyaṃ tataḥ svalpaṃ tatastāṃbūlabhāgbhavet | [RRS, 16 115.1]
udarāgnirnarasyāsya vaḍavāgnisamo bhavet | [RRS, 16 115.2]
bahunātra kimuktena rasāyanamayaṃ nṛṇām | [RRS, 16 115.3]
kāntaṃ padmarase ghṛṣṭaṃ puṭapakvaṃ varārase | [RRS, 16 116.1]
mārkavasvarase ghṛṣṭaṃ saptakṛtvas tvayomalam | [RRS, 16 116.2]
śuddhau sūtabalī carācararajaḥ karṣāṃśataḥ kajjalīm kṛtvā gopayasā vimardya divasaṃ ruddhvā ca mūṣodare | [RRS, 16 117.1]
siddhaṃ kumbhapuṭe svataśca śiśirā piṣṭā karaṇḍe sthitā syād vaiśvānarapoṭalīti kathitā tīvrāgnidīptipradā | [RRS, 16 117.2]
ekonaviṃśateścūrṇairmaricānāṃ ghṛtānvitaiḥ | [RRS, 16 118.1]
deyeyaṃ vallamānena vayobalam avekṣyatām | [RRS, 16 118.2]
giled galaviśuddhyarthaṃ dadhibhaktamanuttamam | [RRS, 16 119.1]
kavalatrayamānena durgandhodgāraśāntaye | [RRS, 16 119.2]
madhyaṃdine tato bhojyaṃ ghṛtatakropadaṃśayuk | [RRS, 16 120.1]
rātrau ca payasā sārdhaṃ yadvā rogānusārataḥ | [RRS, 16 120.2]
vidāhi dvidalaṃ bhūrilavaṇaṃ tailapācitam | [RRS, 16 121.1]
bilvaṃ ca kāravellaṃ ca vṛṃtākaṃ kāṃjikaṃ tyajet | [RRS, 16 121.2]
iyaṃ hi poṭalī proktā siṅghaṇena mahībhṛtā | [RRS, 16 122.1]
maṃdāgniprabhavāśeṣarogasaṃghātaghātinī | [RRS, 16 122.2]
siṃghaṇasya vinirdiṣṭā bhairavānaṃdayoginā | [RRS, 16 123.1]
lokanāthoktapoṭalyā upacārā iha smṛtāḥ | [RRS, 16 123.2]
poṭalyo dīpanāḥ snigdhā maṃdāgnau nitarāṃ hitāḥ | [RRS, 16 123.3]
pītavarṇā gurusnigdhā pṛṣṭhato granthilāmalā | [RRS, 16 124.1]
carācareti sā proktā varāṭī naṃdinā khalu | [RRS, 16 124.2]
sārdhaniṣkamitā śreṣṭhā madhyamā niṣkamānikā | [RRS, 16 125.1]
pādonaniṣkamānā ca kaniṣṭhātra varāṭikā | [RRS, 16 125.2]
niṣphalāśca tato nyūnāḥ puṃvarāṭāśca pittalāḥ | [RRS, 16 126.1]
dattvā dattvā guṇānbhūyo vikārānkurvate hi te | [RRS, 16 126.2]
śulbāyoghanabhasmavellahalinīvyoṣāmbunimbacchadaiḥ saṃyuktaiśca haridrayā samalavaiḥ sārdhaṃ saśubhrāmṛtaiḥ | [RRS, 16 127.1]
bhṛṅgāmbhoviṣatindukārdrakarasaiḥ sampiṣya guṃjāmitā saṃśuṣkā vaḍavāmukhīti guṭikā nāmnoditā tārayā | [RRS, 16 127.2]
kṣipraṃ kṣutparibodhinī khalu matā sarvāmayadhvaṃsinī śleṣmavyādhividhūnanī kasanahṛcchvāsāpahā śūlanut kṣudvaiṣamyaharā ca gulmaśamanī mūlārtimūlaṃkaṣā śophavyādhiharātra kiṃ bahugirā sarvāmayotsādinī | [RRS, 16 128]
dvipalaṃ gandhakaṃ śuddhaṃ drāvayitvā vinikṣipet | [RRS, 16 129.1]
pāradaṃ palamānena mṛtaśulvāyasaṃ punaḥ | [RRS, 16 129.2]
tolamānena saṃkṣipya pañcāṅguladale kṣipet | [RRS, 16 130.1]
tato vicūrṇya yatnena nikṣipyāyasabhājane | [RRS, 16 130.2]
cullyāṃ niveśya yatnena jvālayenmṛduvahninā | [RRS, 16 131.1]
pātramātraṃ hi jaṃbīrarasaṃ samyagvijārayet | [RRS, 16 131.2]
saṃcūrṇya pañcakolotthaiḥ kaṣāyaiḥ sāmlavetasaiḥ | [RRS, 16 132.1]
bhāvanāḥ khalu kartavyāḥ pañcāśatpramitāstataḥ | [RRS, 16 132.2]
bhṛṣṭaṭaṃkaṇacūrṇena tulyena saha melayet | [RRS, 16 133.1]
tadardhaṃ kṛṣṇalavaṇaṃ sarvatulyaṃ marīcakam | [RRS, 16 133.2]
saptadhā bhāvayetpaścāccaṇakakṣāravāriṇā | [RRS, 16 134.1]
tataḥ saṃśoṣya sampiṣya kūpikājaṭhare kṣipet | [RRS, 16 134.2]
atyarthaṃ gurumāṃsāni gurubhojyānyanekaśaḥ | [RRS, 16 135.1]
bhuktvā ca kaṃṭhaparyantaṃ caturvallamitaṃ rasam | [RRS, 16 135.2]
paṭvamlatakrasahitaṃ pibettadanupānataḥ | [RRS, 16 136.1]
kṣipraṃ tajjīryate bhuktaṃ jāyate dīpanaṃ punaḥ | [RRS, 16 136.2]
rasaḥ kravyādanāmāyaṃ prokto manthānabhairavaiḥ | [RRS, 16 137.1]
siṃghaṇakṣoṇipālasya bhūrimāṃsapriyasya ca | [RRS, 16 137.2]
diṣṭo grāmaṃ samāsādya bhairavānandayoginā | [RRS, 16 137.3]
kuryāddīpanamuddhataṃ ca pacanaṃ duṣṭāmasaṃśoṣaṇaṃ tundasthaulyanibarhaṇaṃ garaharaṃ mūlārtiśūlāpaham | [RRS, 16 138.1]
gulmaplīhavināśanaṃ grahaṇikāvidhvaṃsanaṃ sraṃsanaṃ vātagranthimahodarāpaharaṇaṃ kravyādanāmā rasaḥ | [RRS, 16 138.2]
bhāgo mṛtarasasyaiko vatsanābhāṃśakadvayam | [RRS, 16 139.1]
rasatulyaṃ śivācūrṇaṃ gandhakaṃ tryūṣaṇaṃ tathā | [RRS, 16 139.2]
vicūrṇyātiprayatnena bhāvayetsaptavāsaram | [RRS, 16 140.1]
tāmbūlapatratoyena svarṇadhustūrajadravaiḥ | [RRS, 16 140.2]
piṣṭvā caṇamitāḥ kuryācchāyāśuṣkāstu golikāḥ | [RRS, 16 140.3]
uṣṇāṃbhoyutarājaśekharavaṭī mandāgninirṇāśinī nānākāramahājvarārtiśamanī niḥśeṣamūlāpahā | [RRS, 16 141.1]
pāṇḍuvyādhimahodarārtiśamanī śūlāntakṛt pācinī śophaghnī pavanārtināśanapaṭuḥ śleṣmāmayadhvaṃsinī | [RRS, 16 141.2]
śuddhaṃ sūtaṃ viṣaṃ gaṃdhaṃ dvikṣāraṃ paṭupañcakam | [RRS, 16 142.1]
daśakaṃ tulyāṃśaṃ bharjitā vijayā navā | [RRS, 16 142.2]
daśānāṃ tulyabhāgā ca tasyārdhaṃ śigrumūlakam | [RRS, 16 143.1]
tatsarvaṃ vijayādrāvaiḥ śigrucitrakabhṛṃgajaiḥ | [RRS, 16 143.2]
drāvair dinatrayaṃ mardyaṃ ruddhvā bhāṇḍe pacellaghu | [RRS, 16 144.1]
dīpāgninā tu yāmaikaṃ śuṣkaṃ yāvatsamuddharet | [RRS, 16 144.2]
saptadhā cārdrakadrāvairbhāvayeccūrṇayedbhiṣak | [RRS, 16 145.1]
dīpako'gnikumāro'yaṃ niṣkaikaṃ madhunā lihet | [RRS, 16 145.2]
pratikarṣaṃ guḍaṃ śuṃṭhī hyanupānaṃ ca dīpanam | [RRS, 16 145.3]
kuṣṭhagaṃdhaviṣavyomatriphalāpāradaiḥ samaiḥ | [RRS, 16 146.1]
mṛgāmbumarditair mudgamānāmṛtavaṭī śubhā | [RRS, 16 146.2]
ajīrṇaśleṣmavātaghnī dīpanī rucivardhinī | [RRS, 16 146.3]
tāmraṃ pāradagaṃdhakau trikaṭukaṃ tīkṣṇaṃ ca sauvarcalaṃ khalle mardya dṛḍhaṃ vidhāya sikatākumbhe'ṣṭayāmaṃ tataḥ | [RRS, 16 147.1]
svinnaṃ tasya ca raktaśākinibhavaṃ kṣāraṃ samaṃ melayet sarvaṃ bhāvitamātuluṃgajarasairnāmnā raso rākṣasaḥ | [RRS, 16 147.2]
mandāgnau satataṃ dadīta munaye prātaḥ purā śaṃkaraḥ sakhya asmai cyavanāya maṃdahutabhugvaryāya naṣṭaujase | [RRS, 16 148.1]
tenādāya samastalokagurave sūryāya tasmai namo martyānāmapi cāsya dānasamaye guṃjāṣṭakaṃ varjayet | [RRS, 16 148.2]
rasagaṃdhau sindhukaṇāṭaṅkaṇam abhayāgnihiyāvalīkatakaphalam | [RRS, 16 149.1]
kramaśa uttaraṃ ca vicūrṇitayā bṛhatīrasasaṃyutabhāvanayā | [RRS, 16 149.2]
ārdrakahiṃgupunarnavapūticchinnarasaiḥ kramaśastu bhāvanayā | [RRS, 16 150.1]
tatra kalāṃśaviśaṃ ca vimiśraṃ tadrasamānaṃ mānavidhayā | [RRS, 16 150.2]
sarvamajīrṇaṃ kaphamārutapāṇḍuśophahalīmakakāmalāśūlam | [RRS, 16 151.1]
nāśayate hyudarāgnikaro'yaṃ dīpanajīvananāmarasendraḥ | [RRS, 16 151.2]
śulbaṃ tālakagandhakau jalanidheḥ pheno 'gnigarbhāśayaḥ kāntāyo lavaṇāni hemapavayo nīlāṃjanaṃ tutthakam | [RRS, 16 152.1]
bhāgo dvādaśako rasasya tu dinaṃ vallyaṃbughṛṣṭaṃ śanaiḥ siddho'yaṃ vaḍavānalo gajapuṭe rogānaśeṣāñjayet | [RRS, 16 152.2]
kaṇanāgaragandhakapāradakaṃ garalaṃ maricaṃ samabhāgayutam | [RRS, 16 153.1]
lakucasya rasaiścaṇakapramitā guṭikā janayatyacirādanalam | [RRS, 16 153.2]
śuddhasūtaṃ viṣaṃ gaṃdham ajamodaṃ phalatrayam | [RRS, 16 154.1]
sarjīkṣāraṃ yavakṣāraṃ vahnisaindhavajīrakam | [RRS, 16 154.2]
sauvarcalaṃ viḍaṅgāni sāmudraṃ tryūṣaṇaṃ samam | [RRS, 16 155.1]
viṣamuṣṭiḥ sarvatulyā jaṃbīrāmlena marditam | [RRS, 16 155.2]
maricābhāṃ vaṭīṃ khādedvahnimāṃdyapraśāṃtaye | [RRS, 16 156.1]
pathyā śuṇṭhī guḍaṃ cānu palārdhaṃ bhakṣayetsadā | [RRS, 16 156.2]
agnimāṃdye vaṭī khyātā sarvarogakulāntakā | [RRS, 16 157]
mṛtaṃ tāmraṃ kaṇātulyaṃ cūrṇaṃ kṣaudravimiśritam | [RRS, 16 158.1]
niṣkārdhaṃ bhakṣayennityaṃ naṣṭavahnipradīptaye | [RRS, 16 158.2]
ārdrakasvarasaḥ kṣaudraṃ palamātraṃ pibedanu | [RRS, 16 159.1]
yatheṣṭaṃ ghṛtamāṃsāśī śakto bhavati pāvakaḥ | [RRS, 16 159.2]
{RRS, 17}
kaṭau kukṣipradeśe ca śūlaṃ prathamato bhavet | [RRS, 17 1.1]
paścādrodho jvalanmūtram aśmarīrogalakṣaṇam | [RRS, 17 1.2]
rasaṃ dviguṇagaṃdhena mardayitvā prayatnataḥ | [RRS, 17 2.1]
vasuḥ punarnavā vāsā śvetā grāhyā prayatnataḥ | [RRS, 17 2.2]
taddravairbhāvayedenaṃ pratyekaṃ tu dinatrayam | [RRS, 17 3.1]
pakvaṃ mūṣāgataṃ śuṣkaṃ svedayejjalayantrataḥ | [RRS, 17 3.2]
pāṣāṇabhedī nāmāyaṃ niyuñjītāsya vallayuk | [RRS, 17 4.1]
gopālakarkaṭīdugdhaṃ bhūmyāmalakamūlikā | [RRS, 17 4.2]
kulatthakvāthatoyena piṣṭvā tadanupāyayet | [RRS, 17 4.3]
rasena sitavarṣābhvā rasaṃ dviguṇagaṃdhakam | [RRS, 17 5.1]
ghṛṣṭaṃ pacecca mūṣāyāṃ dvau māṣau tasya bhakṣayet | [RRS, 17 5.2]
pātālakarkaṭīmūlaṃ kulatthodaiḥ pibedanu | [RRS, 17 6.1]
gokaṇṭakasadābhadrāmūlakvāthaṃ pibenniśi | [RRS, 17 6.2]
ayaṃ pāṣāṇabhinnāmnā rasaḥ pāṣāṇabhedakaḥ | [RRS, 17 6.3]
gokṣurabījasamutthaṃ cūrṇamavikṣīrasaṃyuktam | [RRS, 17 7.1]
rasavaramiśraṃ pibataścūrṇībhūtvāśmarī patati | [RRS, 17 7.2]
mṛtatāmramajākṣīraiḥ pācyaṃ tulyaṃ gate drave | [RRS, 17 8.1]
tattāmraṃ śuddhasūtaṃ ca gaṃdhakaṃ ca samaṃ samam | [RRS, 17 8.2]
nirguṇḍyutthadravairmardyaṃ dinaṃ tadgolam andhrayet | [RRS, 17 9.1]
yāmaikaṃ vālukāyaṃtre pācyaṃ yojyaṃ dviguñjakam | [RRS, 17 9.2]
bījapūrasya mūlaṃ tu sajalaṃ cānupāyayet | [RRS, 17 10.1]
rasastrivikramo nāmnā māsaikenāśmarīpraṇut | [RRS, 17 10.2]
tilāpāmārgakāṇḍaṃ ca kāravellyā yavasya ca | [RRS, 17 11.1]
palāśakāṣṭhasaṃyuktaṃ sarvaṃ tulyaṃ dahetpuṭe | [RRS, 17 11.2]
tanniṣkaikamajāmūtrairvaṭīṃ cānandabhairavīm | [RRS, 17 12.1]
pāyayedaśmarīṃ hanti saptāhānnātra saṃśayaḥ | [RRS, 17 12.2]
pāṇḍuraṃ phalikāmūlaṃ jalenaivāśmarīharam | [RRS, 17 13]
madhunā ca yavakṣāraṃ līḍhaṃ syād aśmarīharam | [RRS, 17 14]
haridrāguḍakarṣaikaṃ cāranālena vā pibet | [RRS, 17 15]
vandhyākarkoṭakīkandaṃ bhakṣya kṣaudraṃ sitāyutam | [RRS, 17 16.1]
aśmarīṃ hanti no citraṃ karṣamātraṃ śivoditam | [RRS, 17 16.2]
śoṣastāpo'ṅgakārśyaṃ ca bahumūtratvam eva ca | [RRS, 17 17.1]
asvāsthyaṃ sarvagātreṣu mūtramehasya lakṣaṇam | [RRS, 17 17.2]
mārkaṇḍīcūrṇamādāya saguḍaṃ khādayenniśi | [RRS, 17 18]
mṛtasūtasya bhāgaikaṃ catvāraḥ śuddhagandhakāt | [RRS, 17 19.1]
piṣṭvā varāṭakaṃ tena rasapādaṃ ca ṭaṃkaṇam | [RRS, 17 19.2]
kṣīraiḥ piṣṭvā mukhaṃ ruddhvā varāṭāṃścāndhrayetpuṭet | [RRS, 17 20.1]
svāṃgaśītaṃ vicūrṇyātha laghulokeśvaro rasaḥ | [RRS, 17 20.2]
caturguṃjārasaścāyaṃ maricaikonaviṃśatiḥ | [RRS, 17 21.1]
jātimūlapalaikaṃ tu ajākṣīreṇa peṣayet | [RRS, 17 21.2]
śarkarābhāvitaṃ cānu pītvā kṛcchraharaṃ param | [RRS, 17 21.3]
{RRS, 22}
bhedā vandhyābalānāṃ hi navadhā parikīrtitāḥ | [RRS, 22 1.1]
tatrādivandhyā prathamā pāpakarmavinirmitā | [RRS, 22 1.2]
raktena ca pṛthagdoṣaiḥ samastaiḥ pañcadhā bhavet | [RRS, 22 2.1]
bhūtadevābhicāraiśca tisro vandhyāḥ prakīrtitāḥ | [RRS, 22 2.2]
pumānapi bhavedvandhyo doṣairetaiśca śukrataḥ | [RRS, 22 3]
garbhasrāvī smṛtā pūrvaṃ mṛtavatsā dvitīyakā | [RRS, 22 4.1]
tṛtīyā strīprasūtiḥ syātkākavandhyā sakṛtprasūḥ | [RRS, 22 4.2]
suvarṇaṃ rajataṃ tāmraṃ tāpyasattvaṃ ca vaikṛtam | [RRS, 22 5.1]
ekaikaṃ niṣkamānena saṃśuddhaṃ parimāritam | [RRS, 22 5.2]
etaccaturguṇaṃ sūtaṃ sūtāddviguṇagandhakam | [RRS, 22 6.1]
mardayellakṣmaṇātoyairbandhujīvarasairapi | [RRS, 22 6.2]
kācakūpyāṃ tataḥ kṣiptvā tāmrapātraṃ mukhe nyaset | [RRS, 22 7.1]
vilimpedabhitaḥ kūpīmaṅgulotsedhayā mṛdā | [RRS, 22 7.2]
viśoṣya ca puṭaṃ dadyādbhūmau nikṣipya kūpikām | [RRS, 22 8.1]
gajākhyapuṭaparyāptiḥ śāṇakarṣamitotpalaiḥ | [RRS, 22 8.2]
svāṃgaśītaṃ vicūrṇyātha bhāvayellakṣmaṇādravaiḥ | [RRS, 22 9.1]
saptavāraṃ viśoṣyātha karaṇḍāntarvinikṣipet | [RRS, 22 9.2]
sevito guñjayā tulyaḥ sitayā ca rasottamaḥ | [RRS, 22 10.2]
māsatrayaprayogeṇa vandhyā bhavati putriṇī | [RRS, 22 11.1]
putriṇyai snānaśuddhāyai jaratkauśikacakṣuṣī | [RRS, 22 11.2]
gavyājyena ca saṃsādhya tattadānīṃ hi bhojayet | [RRS, 22 12.1]
ṛtāvṛtāvidaṃ deyaṃ yāvanmāsatrayaṃ bhavet | [RRS, 22 12.2]
rasendraḥ kathitaḥ so'yaṃ campakāraṇyavāsibhiḥ | [RRS, 22 13.1]
pūrṇāmṛtākhyayogīndrair nāmato jayasundaraḥ | [RRS, 22 13.2]
sevite'sminrase strīṇāṃ na bhavet sūtikāgadaḥ | [RRS, 22 14.1]
bhavetputraśca dīrghāyuḥ paṇḍito bhāgyamaṇḍitaḥ | [RRS, 22 14.2]
vajraṃ marakataṃ padmarāgaṃ puṣpaṃ ca nīlakam | [RRS, 22 15.1]
vaidūryaṃ cātha gomedaṃ mauktikaṃ vidrumaṃ tathā | [RRS, 22 15.2]
pañcaguñjāmitaṃ sarvaṃ ratnaṃ bhāgottaraṃ param | [RRS, 22 16.1]
tattantroktavidhānena bhasmīkuryātprayatnataḥ | [RRS, 22 16.2]
sarvasmād aṣṭaguṇitaṃ bhasma vaikrāntasambhavam | [RRS, 22 17.1]
tattulyaṃ tāpyajaṃ bhasma tadvadvimalabhasma ca | [RRS, 22 17.2]
sarvatastriguṇāṃ tulyāṃ rasagandhakakajjalīm | [RRS, 22 18.1]
sarvamekatra saṃmardya chāgīdugdhena taddvyaham | [RRS, 22 18.2]
vidhāya parpaṭīṃ yatnātparicūrṇya prayatnataḥ | [RRS, 22 19.1]
vandhyākarkoṭakīparṇakvāthena parimardayet | [RRS, 22 19.2]
kānanotpalaviṃśatyā puṭetṣoḍaśavārakam | [RRS, 22 20.1]
evaṃ raso viniṣpanno ratnabhāgottarābhidhaḥ | [RRS, 22 20.2]
mahāvandhyādivandhyānāṃ sarvāsāṃ saṃtatipradaḥ | [RRS, 22 21.1]
devīśāstre vinirdiṣṭaḥ puṃsāṃ vandhyatvaroganut | [RRS, 22 21.2]
so'yaṃ pācanadīpano rucikaro vṛṣyastathā garbhiṇīsarvavyādhivināśano ratikaraḥ pāṇḍupracaṇḍārtinut | [RRS, 22 22.1]
dhanyo buddhikaraśca putrajananaḥ saubhāgyakṛdyoṣitāṃ nirdoṣaḥ smaramandirāmayaharo yogādaśeṣārtinut | [RRS, 22 22.2]
gandhakaḥ palamātraśca pṛthagakṣau śilālakau | [RRS, 22 23.1]
tridinaṃ mardayitvātha vidadhyātkajjalīṃ śubhām | [RRS, 22 23.2]
viṣāṇākāramūṣāyāṃ kajjalīṃ nikṣipettataḥ | [RRS, 22 24.1]
dvipalasya ca tāmrasya tanmukhe cakrikāṃ nyaset | [RRS, 22 24.2]
saṃnirudhyātiyatnena saṃdhibandhe viśoṣite | [RRS, 22 25.1]
tataḥ karipuṭārdhena pākaṃ samyak prakalpayet | [RRS, 22 25.2]
svataḥśītaṃ samuddhṛtya cakrikāṃ paricūrṇayet | [RRS, 22 26.1]
sthagayetkūpikāmadhye vastreṇa parigālitam | [RRS, 22 26.2]
raso'yaṃ cakrikābandhas tattadrogaharauṣadhaiḥ | [RRS, 22 27.1]
dātavyaḥ śūlarogeṣu mūle gulme bhagandare | [RRS, 22 27.2]
grahaṇyāmagnimāṃdye ca vidradhau jaṭharāmaye | [RRS, 22 28.1]
nāgodare tathaivopaviṣṭake jalakūrmake | [RRS, 22 28.2]
skandenāmandakṛpayā trilokatrāṇahetave | [RRS, 22 29.1]
